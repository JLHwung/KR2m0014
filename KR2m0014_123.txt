# -*- mode: mandoku-view; -*-
#+TITLE: 欽定續文獻通考
#+DATE: 2015-08-24 22:50:19.966276
#+PROPERTY: ID KR2m0014
#+PROPERTY: BASEEDITION WYG    
#+PROPERTY: JUAN 卷一百二十三
<pb:KR2m0014_WYG_123-1a>¶
欽定四庫全書¶
欽定續文獻通考卷一百二十三¶
　兵考¶
　　兵制¶
明憲宗成化二年四月山西巡撫李侃請南北軍伍各¶
隨所便着配詔議行之¶
　定例補伍皆發極邉而南北人互易正統三年大學¶
　士楊士竒言以陕西山西山東河南北直之人往南¶
<pb:KR2m0014_WYG_123-1b>¶
　方極邉補伍以浙江閩廣川湖之人往北邉補伍水¶
　土不相習北人苦於瘴癘南人苦於嚴寒多致死亡¶
　又西北二邉急於防守而其地勇壯之人乃發戍南¶
　方自今邉卒清解發戍宜從南北所宜詔廷臣議行¶
　之時鄺埜掌兵部事曰此舊制不可紊竟寝不行至¶
　是始以侃言議行之¶
　　章潢圖書編曰東南充軍多發西北西北充軍多¶
　　發東南然四方風土不同南人病北方之苦寒北¶
<pb:KR2m0014_WYG_123-2a>¶
　　人病南方之署濕逃亡故絶莫不由斯道里既逺¶
　　勾解遂難謂宜更制各歸土著除國初編發子孫¶
　　已數世慣彼風土不願囘原籍者聴中間有願囘¶
　　者官司給文發囘原籍衛所補伍以後充軍俱即¶
　　編本省附近衛所庶鮮逃亡易為勾解雖然此法¶
　　雖善要不過補偏救弊一時權宜之政而已終不¶
　　若隨圖里編民兵之為經乆無弊何也盖軍隨土¶
　　著衹省清理勾解之煩小利而已他弊固自若也¶
<pb:KR2m0014_WYG_123-2b>¶
　　若兵隨里甲則可省養兵之費可省募兵之害可¶
　　無逃亡缺伍之虞可無孱弱充数與夫驕兵悍肆¶
　　之患凡昔之所謂弊者一掃而空之而所謂利者¶
　　悉兼而有之不井田不府兵而自得寓兵於農之¶
　　利矣¶
　　(臣/)等謹按王圻續通考云謫發充軍者子孫世世¶
　　執役謂之長生軍謫發之地南北易調非其土性¶
　　故毎不能自存也¶
<pb:KR2m0014_WYG_123-3a>¶
六年十二月減軍士逃亡指揮等官逓降之例¶
　時南亰諸衛軍士逃亡者多科臣言指揮楊榮等宜¶
　逓降如例已而南亰守備内官言近例太嚴乞以律¶
　科治從之其受賂者仍如例¶
九年四月移南亰神機營於城外¶
　　兵志曰先是亰師立神機營南亰亦增設與大小¶
　　二教塲同練軍士常操不息風雨方免有逃籍者¶
　　憲宗命南給事御史時至二塲㸃閲成國公朱儀¶
<pb:KR2m0014_WYG_123-3b>¶
　　及太監安寜不便詭言軍機宻務御史詰問名數¶
　　非宜帝為罪御史仍令守備恭賛官閲視著為令¶
　　(臣/)等謹按南亰營事兵志所載甚少自遷都後固¶
　　重北而輕南也今以可考者采入兵制¶
十一年三月遣御史分道清軍¶
　時遣御史十一人分道清軍以十分為率及三分者¶
　最不及者殿時以罪謫者逃故亦勾其家丁御史江¶
　昻謂非罰弗及嗣之義乃禁之¶
<pb:KR2m0014_WYG_123-4a>¶
五月清理營軍虚額¶
　自景㤗初年立團營之後僅逾二紀軍籍已減七萬¶
　五千七百有竒而月支糧餉如故兵部言良由總兵¶
　等官因襲作弊若不嚴加追究非徒糧餉虚費抑恐¶
　兵政日弛無以備緩急之用命從公明白究理之¶
　　兵志曰帝在位乆亰營特注意然缺伍至七萬五¶
　　千有竒大率為權貴所隠占又用江直總督團營¶
　　禁旅専掌於内臣自帝始也¶
<pb:KR2m0014_WYG_123-4b>¶
十二年七月定亰操官軍逃亡罪例¶
　凡缺一班者仍准近例罰班半年官一班軍二班不¶
　到者發附近等闗罰班半年餘各量其乆近逓發邉¶
　衛其既上班而逃者逓減一等科㫁其逃亡不獲者¶
　移文清軍御史督令所屬住俸勾補從之¶
　　兵志曰成化間河南秋班軍二千餘不至下御史¶
　　趣之海内燕安外衛卒在亰祇供營繕諸役勢家¶
　　私占復半之卒多畏苦往往愆期乃定違限罪輕¶
<pb:KR2m0014_WYG_123-5a>¶
　　者發居庸宻雲山海闗罰班六月重者發邉衛罰¶
　　班至年半令雖具然不能革也¶
十三年七月令軍人事故者以壯丁解補¶
　總兵官朱勇等言軍伍例以嫡繼非所當繼雖有壯¶
　丁不得應役或其子㓜例當紀録以致軍伍精壯者¶
　少請令此後凡有軍人事故其嫡長子孫㓜小即於¶
　户内揀選壯丁解補不必拘於舊例從之¶
十二月開豁府軍前衛㓜軍¶
<pb:KR2m0014_WYG_123-5b>¶
　府軍前衛㓜軍係永樂間僉役以備宣宗為皇太孫¶
　時隨侍之数五倍他衛天順末詔令有故者不必僉¶
　補原額二萬八千至此逃亡踈放之餘止存八千有¶
　竒一切操備應役之處軍去役存掌衛事伏羗伯毛¶
　鋭以為言詔所司清理開豁之至武宗初即位時亦¶
　有此令¶
　　(臣/)等謹按㓜軍似即㓜官舎人營永樂十年實録¶
　　載㓜軍無妻室者官為婚配即此等軍也¶
<pb:KR2m0014_WYG_123-6a>¶
是年定北邉賞例¶
　北邉自甘肅迤東扺山海闗凡一人斬一級者進一¶
　秩至三秩止二人共斬者為首進秩同壯男與實授¶
　㓜弱婦女與署職為從及四級以上俱給賞領軍官¶
　部下五百人者獲五級進一秩領千人者倍之¶
又定平内地反賊賞例¶
　斬六級者陞一秩至三秩止㓜男婦女及十九級以¶
　上與不及數者給賞¶
<pb:KR2m0014_WYG_123-6b>¶
　　兵志曰凡俘獲人畜器械成化例俱給所獲者其¶
　　論功陞秩成化十四年例軍士陞一秩為小旗舎¶
　　人陞一秩給冠帶以上類推之¶
二十年四月立殫忠効義二營練亰衛舎人餘丁¶
　時遣科道官選閲各衛舎人餘丁三丁取一送五軍¶
　營訓練以俟調遣得萬二千人分為二營營立四司¶
　二營永樂間設後廢至是復設𢎞治末以無益罷¶
十二月禁鎮守等官請亰軍隨行¶
<pb:KR2m0014_WYG_123-7a>¶
二十二年五月令各邉軍馬數目地方圖本毎嵗奏報¶
　故事各邉軍馬数目地方圖本三年一造冊奏報尚¶
　書馬文升言恐其間消長参差卒然有警難以調度¶
　請改議地方稍逺者嵗於季冬一報多事之地於夏¶
　冬之季再報不湏造册具名苐以章奏具書見兵幾¶
　何其中騎㡬何步幾何任戰者㡬何冬操夏屯者㡬¶
　何有故者㡬何如期至部違者治之其三年造册畫¶
　圖如舊兼行之¶
<pb:KR2m0014_WYG_123-7b>¶
孝宗𢎞治二年二月命在閒侯伯駙馬隨操讀書於五¶
軍營别立一隊以處之¶
九年六月尚書馬文升請飭武備¶
　文升等上疏言軍衛軍士内府各衙門匠役占去數¶
　萬之上見在者不過七八萬各省之兵大半運糧備¶
　倭亰操戍邉所以腹裏衛所城池空虚無軍防守一¶
　遇小冦多不能支往年亰師之兵俱在三大營操練¶
　後来設立團營常有精兵十二萬分為十二營不許¶
<pb:KR2m0014_WYG_123-8a>¶
　别役専一蓄養鋭氣遇有征進就便起行此外天下¶
　再無兵馬可調近年多撥做工毎占役一二萬之上¶
　甚至二三年不完顧工負累卒多逃亡見在者強弱¶
　相半在亰軍士疲困未有甚於此時者也洪武永樂¶
　年間亰衛并天下衛所俱有牧馬草塲亰營草塲不¶
　下数千餘頃夏秋牧放冬春支料喂飼所以馬皆肥¶
　壯堪以調用即今亰營草塲俱為勢要所占放牧無¶
　所一時調用率不能齊所支草料皆不足用所以圍¶
<pb:KR2m0014_WYG_123-8b>¶
　營馬匹常死二萬之上雖有朋合樁頭銀兩亦不能¶
　買補十二見操之中老敝亦多戰馬消耗莫有甚於¶
　此時者也近年在亰盔甲厰所造盔甲全不合式軍¶
　士常操弓矢多是自置弓力不過一二斗矢長不過¶
　七八把平昔尚不能射逺加以披甲在身手不能舉¶
　新闗之弓豈能開射刀亦短小無鋒别無長兵可以¶
　禦敵雖有神鎗習亦未精凡遇大敵率多敗北天下¶
　衛所成造軍器除沿邉及川廣等省外其餘軍器料¶
<pb:KR2m0014_WYG_123-9a>¶
　價多被管局官軍侵欺間有成造多不堪用兵器不¶
　精亦莫有甚於此時者也方今將官賢否相半雖行¶
　令各舉將材而堪任大將者甚少大抵多係膏梁子¶
　弟㒺肻學習韜畧操演弓馬一聞推舉多尚奔競及¶
　至臨事莫展寸籌將不得人亦莫有甚於此時者也¶
　亰營教塲操練軍士射箭舞牌之日多走陣演武之¶
　日少所以坐作進退之不知攻殺擊刺之不熟至於¶
　馬匹尤未操演馬多生抝臨敵之時欲北而南欲東¶
<pb:KR2m0014_WYG_123-9b>¶
　而西操練未精亦莫有甚於此時者也天下武備廢¶
　弛已甚亰師武備又復若此若不早為脩飭倉卒有¶
　警將何以濟伏望念亰軍乃朝廷自將之兵居重馭¶
　輕所係甚重今後凡有興造不許奏討團營軍士做¶
　工敢有故違許科道劾奏置之於法其三大營做工¶
　官軍令作急脩完不許仍前遲延因而私役賣放以¶
　致逃亡其團營毎營再行揀選十分精鋭馬步軍各¶
　二千員名以為上等之兵遇警調動挨營前去且遵¶
<pb:KR2m0014_WYG_123-10a>¶
　洪永故事五日一操以二日走營下陣以三日演武¶
　至於戰馬之牧養軍器之成造將材之選舉操練之¶
　精嚴技藝之習熟一一整飭庶兵勇將良武備脩舉¶
　加以倉廪充實雖有外侮不足慮矣疏上帝以其言¶
　切中時弊悉從之¶
　　(臣/)等謹按是時營軍乆苦工役成化末余子俊常¶
　　言之文升復力陳其不可一時科道等亦屡以為¶
　　言孝宗納而行之故𢎞治之末禁旅稱稍強云¶
<pb:KR2m0014_WYG_123-10b>¶
十七年六月嚴禁兵政弊端¶
　兵部尚書劉大夏陳兵政弊端十事謂亰師官軍在¶
　衛者苦於出錢在營者困於私役逼令逃亡江南軍¶
　士多因漕運破家江北軍士多以亰操失業竭軍民¶
　之力以運糧儲而濫食者不知罄生民之財以買戰¶
　馬而私用者不顧鎮守者或害一方守備者或害一¶
　城邉軍最苦而陞賞恒施於勢要禁衛最嚴而苞苴¶
　公行於肘腋帝以所言明白切要詔嚴加禁止時大¶
<pb:KR2m0014_WYG_123-11a>¶
　夏柄兵諸占役頓減已復奏減脩乾清宮軍十之五¶
　内臣阻之大學士劉健曰愛惜軍夫司馬職也帝欣¶
　然納之¶
　　(臣/)等謹按大夏所奏王圻續通考亦載之但云是¶
　　十六年五月則小異也鎮守守備皆指内臣言之¶
　　十八年三月户部主事李夣陽極言内臣典兵豪¶
　　勢占役之弊以語侵夀寜侯下獄遂格不行明史¶
　　兵志亦書之但誤刋作劉夣陽¶
<pb:KR2m0014_WYG_123-11b>¶
　　又按兵志曰𢎞治中兵部言占役之害罰治如議¶
　　於是選衛兵八萬團操内外各半外衛四萬兩畨¶
　　迭上李東陽極言工作困軍班軍逾期不至大率¶
　　坐此帝然之末年歸大寜卒兩班萬人所謂八萬¶
　　團操即史志所載張懋劉大夏揀閲者是也大寜¶
　　都司即統保定軍者¶
九月命今後總兵官親禦大敵官軍退縮者聴以軍法¶
從事¶
<pb:KR2m0014_WYG_123-12a>¶
勅保定班軍囘衛團操¶
　帝欲宿兵近地為左右輔尚書劉大夏言保定設都¶
　司統五衛祖宗意亦當如此請遣還操軍萬人為西¶
　衛納亰東兵宻雲薊州為東衛帝報可時中監亰營¶
　者悉失兵柄掲飛語宫門帝以示大夏曰必此曹不¶
　利失兵耳由是間不得行¶
武宗正徳三年五月以中式武舉分往陕西三邉聴用¶
　武舉之議發於𢎞治時至是乃備其制兵部請依條¶
<pb:KR2m0014_WYG_123-12b>¶
　格用之詔令分往陕西三邉聴鎮巡官編入行伍有¶
　警調用使知地理邉謀若謀勇過人有功可録者擢¶
　用之¶
　　春明夣餘録曰洪武時衛所官教子弟法制極嚴¶
　　故一時將帥皆出其中而無世胄紈袴之習後法¶
　　禁弛應襲舎人驕惰成性實稱乏才宣徳五年正¶
　　統八年成化八年皆令天下保舉有謀勇者用之¶
　　天順八年始開武舉成化𢎞治中各有恭定條例¶
<pb:KR2m0014_WYG_123-13a>¶
　　然所取甚少及嘉靖後非武舉不得陞調於是世¶
　　胄擁虚位而功臣之澤斬矣¶
十月革衝鋒破敵鏖戰等賞格¶
　　(臣/)等謹按鏖戰之名昉於天順元年衝鋒破敵昉¶
　　於成化十五年冐濫請陞者多至是革之¶
六年三月嚴官軍臨陣先退之禁¶
　時流冦猖獗尚書楊一清請設文職大臣提督軍務¶
　大將充總兵官㑹同調度主客兵馬節制鎮廵三司¶
<pb:KR2m0014_WYG_123-13b>¶
　并請招募材勇術數之士及願報効者聴其官軍臨¶
　陣在逃及通賊賣陣者即斬以狥凡十二事御史王¶
　廷相亦言盗賊未平由將權太輕兵部所議賞罰但¶
　嚴於將領有司而士卒之用命與否未嘗及因詔官¶
　軍臨陣先退者以軍法處斬後期失事者俱重治之¶
七月調宣府延綏二鎮兵入援討賊¶
　時以流冦之警故也調邉兵自此始¶
　　(臣/)等謹按是時亰軍怯懦賊勢方張及邉兵至乃¶
<pb:KR2m0014_WYG_123-14a>¶
　　少挫廷議遂以為長策然是役雖獲賊有功而師¶
　　行繁費至七年十一月兌調亰營宣府軍三千来¶
　　往操習而遼東宣大三鎮兵留亰不遣大學士李¶
　　東陽諌阻不從江彬獲寵㡬致危亂云兵志曰正¶
　　徳中宣府軍及亰營互調春秋畨換如班軍例迄¶
　　世宗立乃已即此等軍也¶
七年六月命紀功官分别耳功等次¶
　兵部言耳記功次賞格所無四川貴州地方曠逺擒¶
<pb:KR2m0014_WYG_123-14b>¶
　斬賊級無處取騐故取兩耳又取小功總為一副謂¶
　之耳功今河南直𨽻州縣輻輳而總兵等官輒令軍¶
　士割耳奏報又無小功僥倖者衆乞酌為之制命紀¶
　功官分别等差以聞¶
是年定平流賊賞例¶
　名賊一級授一秩世襲為從者給賞次賊一級署一¶
　秩從賊三級及陣亡者俱授一秩世襲重傷囘營死¶
　者署一秩又以割耳多寡論功最多者至陞二秩世¶
<pb:KR2m0014_WYG_123-15a>¶
　襲先是五年寜夏功後嘉靖元年江西功俱視流賊¶
　例¶
　　兵志曰自洪宣以後賞格皆以斬級多少豫定條¶
　　例倖弊日啟正徳間副使胡世寜言兩軍格鬪手¶
　　眼瞬息不得差池何暇割級其獲級者或殺已降¶
　　或殺良民或偶得單行之賊被掠逃出之人非真¶
　　功也宜選強明剛正之員為紀功官痛懲此弊時¶
　　弗能行¶
<pb:KR2m0014_WYG_123-15b>¶
八年設兩官㕔軍¶
　自調邉軍入衛於是集九邉突騎家丁數萬人於亰¶
　師(即遼東宣/大等軍)名曰外四家乃立兩官㕔次年命鎮國¶
　府春秋兩班官軍及宣府軍并選團營及勇士四衛¶
　諸軍於西官㕔操練而正徳元年所操練新選官軍¶
　則於東官㕔自是兩官㕔軍為選鋒而十二團營且¶
　為老家矣¶
　　(臣/)等謹按兩官㕔之名立於是年者因是年六月¶
<pb:KR2m0014_WYG_123-16a>¶
　　造西官㕔操練所留宣府官軍也實則正徳元年¶
　　三月已操練官軍於東官㕔矣武宗溺於武事自¶
　　領中軍晨夕操練火礟之聲逹於九門浴鐵文組¶
　　照耀宮苑帝親閲之名曰過錦末年復改團營為¶
　　威武團練營别置團營教塲及武宗崩大臣以遺¶
　　詔罷之散遣邉軍世宗時邉警急團營現兵少僅¶
　　選騎卒三萬仍號東西官㕔至庚戌後改營制乃¶
　　罷¶
<pb:KR2m0014_WYG_123-16b>¶
十年六月命兵部同給事中等選營衛官軍¶
　給事中王良佐等奉命選各營衛官軍是時食糧官¶
　軍三十八萬四千七百四十五人各内官奏免選者¶
　十六萬有竒又例不選者四千七百餘内操六千六¶
　百四十二人從征者二萬九千餘逃故者萬五千四¶
　百餘團營所存十三萬四千九百八十三人而新選¶
　中者僅二萬三千三百二十三人良佐等以聞乃命¶
　覆選於是亰衛得五萬八千三百四十一人外衛原¶
<pb:KR2m0014_WYG_123-17a>¶
　選八萬八千七十二人春班已還及秋班赴而未齊¶
　者俱不復選在營僅得一萬三千八百三十八人是¶
　時工作浩繁邉將用事故亰營戎政大壊如此¶
是年重定北邉賞例¶
　獨斬一級者陞一秩三人共者首陞署一秩從給賞¶
　四五六人共者首給賞從量賞二人共斬一㓜敵者¶
　首視三人例從量賞不願陞者毎實授一秩賞銀五¶
　十兩署秩二十兩後至嘉靖十五年定領軍官千把¶
<pb:KR2m0014_WYG_123-17b>¶
　總加至三秩止都指揮以上止陞署秩二級餘加賞¶
十一年十月詔凡行師止推大臣一人提督軍務以防¶
將領不一之弊¶
　從南亰兵科給事中周用等請也兵部議覆不必再¶
　推總制總督等官¶
十六年九月(時世宗/已即位)議行清軍六事¶
　清軍御史喻漢應詔陳言六事一曰備冊籍以便清¶
　理言國初尺籍有軍冊黄冊格眼冊額軍冊編軍冊¶
<pb:KR2m0014_WYG_123-18a>¶
　恵軍冊順衛冊班軍冊類姓册地名册魚鱗冊奏益¶
　冊名色多端恭互考騐近来蕩無一存乞令布政司¶
　直𨽻府州縣於南亰後湖及兵部抄補一曰查調補¶
　以革奸弊言軍犯調衛者沉匿公文彼此脱籍宜移¶
　文互查僉丁補伍一曰查批廽以收實效軍批假偽¶
　弊多乞令兵部檢發各處批冊比對年月印信舛異¶
　者查提究治一曰處新軍以實衛所一曰行存恤以¶
　稽逃竄一曰申舊例以徧巡厯下兵部採行之¶
<pb:KR2m0014_WYG_123-18b>¶
世宗嘉靖元年七月定逃軍例¶
　兵部議上各營衛逃操官軍初犯再犯者軍如例責¶
　發官降一秩發原伍操練身後仍襲祖職三四逃以¶
　上及盗官馬逃者無論官軍並如例亰衛調外衛外¶
　衛調邉衛官降二秩永從所調衛帶俸承襲各坐營¶
　官及將領並衛掌印官視嵗中所逃有無多寡為賞¶
　罰仍限期追補詔可著為例三年十一月命營官得¶
　捕逃軍時總兵官武定侯郭勛言營軍亡去例止發¶
<pb:KR2m0014_WYG_123-19a>¶
　冊清勾所轄官無得自捕故亡者往往遨逰都市人¶
　莫之禁也請著令凡把總管隊及原管官旗得捕逃¶
　軍送兵部究治且行巡視五城官督里人緝告逋逃¶
　匿不告者連坐從之¶
　　兵志曰嘉靖初捕亡令益苛有株連數十家勾攝¶
　　至數十年者丁口已盡猶移覆紛紜不已兵部尚¶
　　書胡世寜請屡經清報者免勾又避役之人必緩¶
　　急難倚急改編原籍衛所有缺伍則另選舎餘及¶
<pb:KR2m0014_WYG_123-19b>¶
　　犯罪者充補犯重發邉衛者責賣家産闔室遷發¶
　　使絶顧念庶衛士皆土著而逃亡益鮮帝是其言¶
　　其後用主事王學益議製勾軍單立法詳善乆之¶
　　停差清軍御史寛管觧逃軍及軍赴衛違限之科¶
　　清軍官日玩愒文卷磨滅議者復請申飭¶
六年十二月特命整飭團營設都御史一人提督軍務¶
領勅行事¶
　帝諭大學士楊一清等議整飭團營一清等陳六事¶
<pb:KR2m0014_WYG_123-20a>¶
　一曰慎簡提督文臣謂兵部不應兼管營務二曰嚴¶
　擇將領官員宜推舉將官曽經戰陣者付以蒐選教¶
　練之任三曰慎選戰鋒官軍謂宜大簡各營分為等¶
　第選其勇健者三千人為一等就中又選膽力過人¶
　武藝精熟者一千人為戰鋒専備征調四曰時訓練¶
　以求實用五曰禁科尅以作士氣六曰查處亰營馬¶
　匹謂各軍馬匹一年全支草料者凡三月餘月折解¶
　所折不足以供立以待斃宜諭户部量増其数以䘏¶
<pb:KR2m0014_WYG_123-20b>¶
　貧軍而重懲其失養者帝令兵部如議行¶
　　兵志曰世宗設文臣知兵者一人領亰營是時額¶
　　兵十萬七千餘人而存者僅半専理亰營尚書李¶
　　承勛請足十二萬之数部議遵𢎞治中例老者補¶
　　以壯丁逃故者清軍官依期解補從之¶
　　(臣/)等謹按王圻續通考有八年桂萼上天下兵籍¶
　　共九十七萬之語此尚為虚数非實有之也¶
是年罷内臣出鎮¶
<pb:KR2m0014_WYG_123-21a>¶
　正月革薊鎮鎮守太監三月革四川分守中官五月¶
　革宻雲分守石門守備六月革浙江等處分守守備¶
　内臣¶
十五年提督團營都御史王廷相條上三弊¶
　一軍士多雜𣲖工作終嵗不得入操雖名團營聴征¶
　實與田夫無異二軍士替代吏胥需索重賄貧軍不¶
　能辦老羸茍且應役而精壯子弟不得收練三富軍¶
　憚營操率賄將弁置老家數中貧者雖老疲亦常操¶
<pb:KR2m0014_WYG_123-21b>¶
　練語頗切中既而兩郊九廟諸宮殿之工起役軍益¶
　多兵部請分畨為二半團操半放歸而收其月廪僱¶
　役詔行一年自後邉警急團營見兵少僅選騎卒三¶
　萬仍號東西官㕔餘者悉老弱仍為營帥中官占役¶
二十二年正月復設衝鋒破敵科¶
　兵部集議防邉事宜言轉戰追奔變在呼吸我軍戰¶
　捷取首往往為敵所覆宜另設衝鋒破敵一科選敢¶
　死士數千人為兵鋒優其廪犒用以先登論功以摧¶
<pb:KR2m0014_WYG_123-22a>¶
　陥為上不責斬獲報可¶
二十九年九月復三大營舊制更三千營曰神樞營¶
　時諳逹入冦兵部尚書丁汝䕫覈亰營兵不及五六¶
　萬人驅出城門皆流涕不敢前諸將領亦相顧變色¶
　汝䕫坐誅大學士嚴嵩乃請振刷以圖善後吏部侍¶
　郎王邦瑞攝兵部言國初亰營勁旅不減七八十萬¶
　元戎宿將常不乏人自變為十二團營又變為兩官¶
　㕔雖浸不如初然額軍尚三十八萬有竒今武備積¶
<pb:KR2m0014_WYG_123-22b>¶
　弛見籍止十四萬餘而操練者不過五六萬支糧則¶
　有調遣則無此其弊不在逃亡而在占役不在軍士¶
　而在將領帝命兵部議興革已兵部㑹議言營日分¶
　而愈弱軍日選而愈弊且官多則占役者衆而軍士¶
　疲於奔走營分則稽查為難而軍士易於隠蔽號令¶
　不一苦樂不均一遇敵至則驅市人而戰之馬匹器¶
　械皆取辦臨時雖韓白難以制勝矣臣等謹條興革¶
　六事一議罷團營以復祖制將十二團營兩官㕔官¶
<pb:KR2m0014_WYG_123-23a>¶
　軍悉併入五軍營仍分中左右哨掖五枝毎枝添設¶
　坐營官一人恭將二人逰擊二人三千神機及五軍¶
　所屬千二團子手等營俱如故二議足軍額以充營¶
　伍正統間各營團操官軍有四十三萬五千餘人今¶
　之所存僅十二三請命提督賛理官清查見在實數¶
　設法處補三議㸃視官貟以便查理巡營科道官乆¶
　則易玩宜如𢎞治年間例一年一易舉劾大小將領¶
　以備黜陟仍添差司官四人佐之四議革内臣以清¶
<pb:KR2m0014_WYG_123-23b>¶
　宿弊今三大營内内臣提督監鎗等項不下二三十¶
　人此輩既不知兵又専以役占為務俱宜裁革五議¶
　選邉將以壯士氣使本營將領各練本營士卒遇警¶
　即率所部出征不得更諉他人六議處班軍以便防¶
　秋河南山東大寜中都等處原額班軍十六萬有竒¶
　毎年春秋更畨上班操備往往為各營借工私占之¶
　資自今請令於五月中赴亰各都司統率入營一體¶
　操練至十一月中旬掣囬休息不必兩班赴亰如此¶
<pb:KR2m0014_WYG_123-24a>¶
　則毎嵗亰營秋防之時可得軍十五六萬人比之召¶
　募尤為省費詔如部議於是悉罷團營兩官㕔復三¶
　大營舊制更三千曰神樞罷提督監鎗等内臣命武¶
　臣一人總督亰營戎政以威寜侯仇鸞為之文臣一¶
　人恊理亰營戎政即以邦瑞充之其下設副恭等官¶
　已又從部議以四武營歸五軍營中軍四勇營歸左¶
　右哨四威營歸左右掖各設坐營官一貟為正兵備¶
　城守恭將二貟為竒兵備征討帝以營制新定告於¶
<pb:KR2m0014_WYG_123-24b>¶
　太廟行之又遣四御史募兵畿輔山東山西河南得¶
　四萬人分𨽻神樞神機各設副將一而增能戰將六¶
　貟分領操練大將所統三營之兵居常名曰練勇有¶
　事更定職名五軍營大將一員統軍一萬摠主三營¶
　副恭逰擊佐擊及坐營等官副將二員各統軍七千¶
　左右前後恭將四貟各六千逰擊四員各三千外備¶
　兵六萬六千六百六十人神樞營副將二貟各統軍¶
　六千佐擊六員各三千外備兵四萬人神機營亦如¶
<pb:KR2m0014_WYG_123-25a>¶
　之已又定三大營官數五軍營一百九十六員神樞¶
　營二百八員神機營一百八十二員共五百八十六¶
　員在亰各衛軍俱分𨽻三營分之為三十三營合之¶
　為三大營終帝世其制屢更最後中軍哨掖之名亦¶
　罷但稱戰守兵兼立車營¶
　　(臣/)等謹按是時三大營内小營據兵志云三十三¶
　　營圖書集成又言分之為三十一營考㑹典内載¶
　　四十五年令城守十一營中量併神樞第三營分¶
<pb:KR2m0014_WYG_123-25b>¶
　　入十營以符三十營之制故自後皆稱為三十小¶
　　營矣至戰將六員因仇鸞請定職名故帝命平日¶
　　且名練勇恭將有事更定職名詳實録内兵志所¶
　　書稍畧三營之制中為五軍東為神樞西為神機¶
十月分遣御史選邉兵入衛¶
　仇鸞方貴幸言於帝選各省邉軍六萬八千人分畨¶
　入衛與亰軍雜練復令亰營將領分練邉兵兵部言¶
　各邉俱屬重地若藩籬盡撤則堂宇何頼莫若毎鎮¶
<pb:KR2m0014_WYG_123-26a>¶
　量調赴亰餘各留駐本鎮待有警赴調帝卒從鸞議¶
　於是邉軍盡𨽻亰師塞上有警邉將不得徵集邉事¶
　益壊營將統兵在邉者皆横甚邉人苦之鸞死罷甘¶
　肅宣大入衛兵止遼東兵駐薊遼之間¶
　　(臣/)等謹按世宗復三大營鋭於改制闇於知人新¶
　　政之始舉而付之貪戾險狠之仇鸞偏聴獨任生¶
　　奸長亂而兵制益壊已¶
是年議募民兵¶
<pb:KR2m0014_WYG_123-26b>¶
　時亰師新被冦議募民兵以二萬為率嵗四月終赴¶
　近亰防禦¶
二十一年九月量免各省入衛民兵¶
　時仇鸞已敗故兵部議營制事宜言各省入衛民兵¶
　南直𨽻地逺人弱宜免山西三闗與大同接境嵗苦¶
　邉患宜量免其餘省近亰師者俱宜查議裁革從之¶
三十二年十月命入衛班軍復舊制付戎政大臣督之¶
　舊制春班以三月初至八月終還秋班以九月初至¶
<pb:KR2m0014_WYG_123-27a>¶
　二月終還付戎政大臣督之凡工作勿許擅役庚戌¶
　後邉警棘乃并畨上軍為一班五月赴亰十一月放¶
　還毎嵗秋防見兵十五六萬仇鸞用事抽邉卒入衛¶
　又免大寜等衛軍亰操改防薊鎮班軍遂耗減仇鸞¶
　誅仍分兩班春班以四月初至九月終還秋班以六¶
　月初至十一月終還另為一營専設恭將統領是年¶
　豐城侯李熙覈其数僅四萬人因請改徵銀召募而¶
　以見軍四萬歸營操練嚴嵩議以各衛兵雖有折乾¶
<pb:KR2m0014_WYG_123-27b>¶
　之弊然清覈令下猶凛凛畏罪若奉㫖徵銀恐借為¶
　口實祖宗良法深意一旦蕩然帝是之折乾者衛卒¶
　納銀將弁以免其行有事則召募以應亡何從平江¶
　伯陳圭奏仍令中都河南山東軍分春秋兩班别為¶
　一營如舊三月九月之制已而戎政與兵部争班軍¶
　職掌巡視科道官議請凡自今上班則由都司到部¶
　由部到營該營不得而先盖軍未上班是為外衛固¶
　屬之本兵使營中先收孰從而知其多寡虚實之數¶
<pb:KR2m0014_WYG_123-28a>¶
　下班則由恭將送總督總督咨兵部該司不得而先¶
　盖軍未下班是為營兵營兵悉𨽻於戎政使該司先¶
　收孰從而知其到否缺罰之例此戎政本兵所宜恊¶
　濟共事者也詔依舊制行¶
三十四年五月令五軍營正兵於歇操月分留萬人駐¶
亰輪守¶
十二月置南亰振武營¶
　南亰兵部尚書張鏊議選南亰各衛餘丁補正軍三¶
<pb:KR2m0014_WYG_123-28b>¶
　千使防守亰城又選孝陵餘丁三千使拱䕶陵寢各¶
　開營塲團練詔名為振武營¶
　　(臣/)等謹按是時倭患甚棘部臣以留都重地故建¶
　　此議兵志言簡諸營鋭卒充之益以淮揚趫捷者¶
　　又兵志言江北舊有池河營専城守䕶陵寢二營¶
　　兵各三千領以勲臣别設場訓練所云二營者振¶
　　武營與池河營也實録則云南亰各衛餘丁都督¶
　　段堂領之孝陵餘丁豐潤伯曹松領之共名振武¶
<pb:KR2m0014_WYG_123-29a>¶
　　其池河營則嘉靖初年設其兵取之飛熊英武廣¶
　　武三衛餘軍春秋分畨操守與兵志異當是兵志¶
　　未細詳也又考兵志言振武營率多無頼子弟驕¶
　　悍難制數年後遂鼔噪作亂毆死督儲侍郎黄懋¶
　　官詔誅首惡其後池河兵又變毆千户呉欽命浙¶
　　直副總兵劉顯往提督以川兵五百自隨事始定¶
　　隆慶初本兵集議罷之以其卒千餘仍𨽻大小二¶
　　教塲及神機營留都乃安考毆呉欽據實録為四¶
<pb:KR2m0014_WYG_123-29b>¶
　　十年並云恭賛江東撫定之兵志則云東多所寛¶
　　假衆益驕故命劉顯往提督顯未至而兵已變則¶
　　其時東固在位但非其撫定耳¶
三十五年定平倭賊賞例¶
　斬首賊一級陞實授三秩不願者賞銀百五十兩從¶
　賊一級授一秩漢人脇從一級署一秩陣亡者本軍¶
　及子孫授一秩海洋遇賊有功均以竒功論¶
三十七年三月始免三大營聴征官軍營造工役¶
<pb:KR2m0014_WYG_123-30a>¶
置亰營兵車營¶
　至四十四年令亰營車兵除挽車銃射之外俱選作¶
　戰兵務使戰兵十枝與車兵十枝相當¶
四十三年八月命亰營兵不得外調¶
　巡視亰營科道官辛自脩等言亰師根本重地除通¶
　州昌平請討酌量策應其餘宻雲順義三河良涿等¶
　處惟聴薊遼軍門發邉兵策應不得仍前輕調亰兵¶
　事下兵部從之¶
<pb:KR2m0014_WYG_123-30b>¶
穆宗隆慶四年正月收戎政府印分設三大營置總兵¶
副將等官三月改設提督六人九月罷之仍設總督恊¶
理二大臣¶
　兵部議覆大學士趙貞吉疏言大將不宜専設戎政¶
　不當有印制曰可於是三大營各設總兵一副將二¶
　其恭佐等官互有増損各均為十人而五軍營多餘¶
　兵二枝均撥神機神樞二營毎營共為十枝屬二副¶
　將分統以侯伯充總兵以文職大臣一員量加職銜¶
<pb:KR2m0014_WYG_123-31a>¶
　總理三月改三大營總兵官為提督時三營新設總¶
　兵諸將以其權輕多不受約束又侯伯與流官兼用¶
　内批改為提督皆以侯伯為之又用三文臣亦稱提¶
　督自設六提督後人持意見擇便宜遇事旬月不决¶
　給事中温純上言今亰營之弊在不擇將而添將不¶
　増軍而増官不講訓練而講營制莫若復先帝制為¶
　便乃罷六提督而設總督協理二臣給印如故¶
六年十月(時神宗/已即位)兵科給事中蔡汝賢請釐正勾軍之¶
<pb:KR2m0014_WYG_123-31b>¶
害從之¶
　汝賢因清勾軍丁言軍政五害一佃軍佃故軍之地¶
　為業而補軍者二婿軍娶故軍之女而補軍者三同¶
　姓軍籍異姓同展轉勾補者四重𨽻軍軍或改近調¶
　逺而原衛未經除名因而勾攝者五重投軍本人在¶
　伍不缺而餘丁又行勾攝因而發囘原籍者乞行各¶
　清軍衙門稽查體勘如果户絶即為除豁勿令平人¶
　寃抑部覆謂佃地補軍謂情愿者聴也女户補軍謂¶
<pb:KR2m0014_WYG_123-32a>¶
　承産者也同姓補軍謂本族非姓同族異者也若改¶
　調别衛即當開除軍不缺伍豈得勾餘此皆所當釐¶
　正如科臣言¶
神宗萬厯三年定陕西畨冦功¶
　初畨冦苖蠻斬三級者進一秩實授署職視北邉十¶
　級以上并不及數者給賞至是定陕西畨冦功視成¶
　化中例軍官千總領五百人者部下斬三十級領千¶
　人者六十級把總領五百人者十級領千人者三十¶
<pb:KR2m0014_WYG_123-32b>¶
　級俱進一秩至三秩止¶
　　兵志曰東北邉初定三級當北邉之一萬厯中改¶
　　與北邉同¶
　　(臣/)等謹按十級以上給賞史文未明晰考明史藁¶
　　所書亦然今細繹之盖三級進一秩九級進三秩¶
　　凡進秩至三而止十級以上當是除進三秩外尚¶
　　有餘級故再給賞也成化十四年定内地反賊例¶
　　所云十九級以上給賞與此文義同¶
<pb:KR2m0014_WYG_123-33a>¶
五年巡視亰營科臣林景暘請廣召募立選鋒置亰營¶
選鋒五千人¶
　兵部覆科臣議革亰營家丁名色選其驍而善射者¶
　名曰選鋒務足四千八百名充六副將及十戰兵營¶
　之用¶
　　兵志曰是時張居正當國綜覈名實羣臣多條上¶
　　兵事大㫖言足兵選將營務頗飭乆之帝厭政廷¶
　　臣漸争門户習於偷惰遂日廢弛¶
<pb:KR2m0014_WYG_123-33b>¶
七年四月令召募軍士行文原籍清查¶
　從陕西按臣沈涵言投到軍人暫且收營將姓名住¶
　址行文原籍查有著落方許給賞支糧萬一復逃亦¶
　清查有據各營將官於嵗中設法嚴查分别逃軍有¶
　無多寡以定功罪部覆報可¶
九年六月停止亰營出防薊鎮車戰兵馬二枝¶
十一年閏二月令留都選充軍丁准其替補¶
　南亰兵部尚書潘季馴言留都操軍原額十有二萬¶
<pb:KR2m0014_WYG_123-34a>¶
　今僅二萬有竒祖軍與選充恭半選充例不收補營¶
　伍日虚合令比照祖軍例准令替補詔從之¶
五月設南亰坐營官及備兵營¶
　兵部覆南亰部臣王遴條議營務請以大小二塲新¶
　舊見操官軍二萬三千餘人比照北亰各邉之制分¶
　為七枝毎枝三千一百餘人分中左右哨餘剰者置¶
　旗鼓下作為備兵大教塲都督一員給兵三枝小教¶
　塲都督一員給兵三枝其神機營兼管巡捕提調煩¶
<pb:KR2m0014_WYG_123-34b>¶
　勞不必議給兩教塲各設坐營官三員分領都督總¶
　領調度又北亰三大營之外各設備兵一枝専騐發¶
　新軍暫收操練以待各營有缺取補今南亰亦是三¶
　大營各營原有旗鼓官就改名備兵把總専司旗鼓¶
　兼營備兵詔從之¶
十二年更定平倭賊功賞例¶
　視舊例稍變以賊船及船之多寡為功賞之差復定¶
　海洋征戰無論倭冦海賊勘是竒功與世襲¶
<pb:KR2m0014_WYG_123-35a>¶
　　兵志曰雲南夷賊擒斬功次視倭功¶
二十六年四月抽選京營兵一萬設備倭兩營¶
二十七年十一月協理京營王世揚條議戎政下部議¶
行¶
　世揚所議諸事一選鋒查補宜精一存操訓練宜實¶
　一歇操短㸃宜宻一選鋒火器宜收一戰車毁壊宜¶
　裁一軍馬更調宜禁詔如所議¶
　　葉向髙蒼霞集畧曰當文皇帝建三大營時挽強¶
<pb:KR2m0014_WYG_123-35b>¶
　　超距之士不下三十餘萬一損而為十萬再損而¶
　　幾於無兵嘉靖後雖復祖制而兵籍存者不能加¶
　　團營之數又缺額者十之二三挂名投閒買差替¶
　　役者又十之二三况在今日而欲求抗旌掲竿射¶
　　石飲羽之夫為國家用安從出乎今京營諸將多¶
　　賈人子厚金帛結中貴權貴既輸財於此不得不¶
　　取償於彼故有索月錢需常禮恣意誅求若以為¶
　　當然而不可易者國家嵗漕東南之粟數百萬石¶
<pb:KR2m0014_WYG_123-36a>¶
　　以贍兵而兵嵗出月糧之半以贍將將愈飽而兵¶
　　愈飢甚有典衣鬻兒而枵腹待命者何以振士氣¶
　　而鼓其鋭乎此病在將領之侵奪也今京營將士¶
　　教戰之法嵗不過數月月不過數日其下操也目¶
　　不識進退之節手不習擊刺之方相與趨走納喊¶
　　已耳質明而入未午而出以為故事若此耳又豪¶
　　門占役市井竄名冐支經費按牘而求其人皆不¶
　　可考此病在操練之寡實也文皇帝集班操之兵¶
<pb:KR2m0014_WYG_123-36b>¶
　　為居重馭輕之大慮非以人衆飾觀為也嘉隆間¶
　　率供土木之役畚鍤是勞未嘗操戈執鋭以從事¶
　　戎行弊且寸挺不持空身備伍迄於今日因仍已¶
　　甚領班之將復多貪漁富者賄免貧者氣奪此病¶
　　在班操之失勢也誠使桑土綢繆則莫如議任將¶
　　必以軍功多猷望著&KR0402;厯深者充選紈袴子弟勿¶
　　使建旗鼓而坐於壇上又莫如議責實噐械必精¶
　　伍兩必備蒐簡必嚴諸㳺惰者法後期者法將弗¶
<pb:KR2m0014_WYG_123-37a>¶
　　恤士者法堅持行之勿因人言不便而遂廢格又¶
　　莫如議存恤凡士畨休至者毋苦以他役使得一¶
　　志畢能各習其務曉然知國家所以勤勞訓誨之¶
　　意而忘其䟦履之難一有緩急能得其死力而後¶
　　可如是則有將有兵戎務稍舉而尤時稽其充耗¶
　　月程其功效使祈父之謡不興而六師之勇自倍¶
　　又安在兵制之詳畧哉¶
三十一年添設南中軍標營¶
<pb:KR2m0014_WYG_123-37b>¶
　先是從尚書呉文華請增恭賛旗牌得以軍法從事¶
　兼聴便宜調遣至是添設標營選大教塲卒千餘設¶
　中軍恭將統練規制雖具而時狃茍安闒茸一如北¶
　亰及崇禎中流冦陥廬鳳有窺留都意南中將士日¶
　夜惴惴以䕶陵寢守亰城為名倖賊不東下而已最¶
　後史可法為恭賛尚書思振積弊未乆而失盖無可¶
　言焉¶
三十五年三月議補留都額兵¶
<pb:KR2m0014_WYG_123-38a>¶
　南亰兵部尚書孫鑛言留都營兵額數十三萬七千¶
　有竒萬厯十三年尚存四萬四千九百至三十四年¶
　實在之數二萬六千一百餘名較原額不及三分較¶
　前又減八千八百及今不處必致無兵議將在冊餘¶
　丁挑選精壯補伍操練從之¶
四十六年十二月詔覈天下兵額為監司殿最并以畿¶
内選練鄉兵為道將考成¶
　兵部尚書黄嘉善言宜令省直諸臣各將所屬兵馬¶
<pb:KR2m0014_WYG_123-38b>¶
　盡數查出要見某標營某衛所原額若干實在若干¶
　堪征討若干充襍役若干馬匹盔甲器械並糧草若¶
　干嚴行該管簡練整頓彚報部科查其簡閲勤惰為¶
　監司殿最又嘉靖中以畿内武備單弱行北直山東¶
　等處召募隣近軍餘間民教習請勅畿内諸臣整飭¶
　前法將選練鄊兵附報載入考成以行黜陟庻有實¶
　用而無虚糜詔依議¶
　　兵志曰萬厯四十年給事中麻僖請恤班操之苦¶
<pb:KR2m0014_WYG_123-39a>¶
　　後六年巡撫順天都御史劉曰梧言班軍無濟實¶
　　用因陳募兵十利是時法益弛軍不營操皆居亰¶
　　師為商販工藝以錢入班將啟禎時邉事洶洶乃¶
　　移班軍於邉築垣負米無休期而糗糧缺軍多死¶
　　班將往往被逮特勅兵部侍郎専督理鑄印給之¶
　　然已不及¶
愍帝時增設内臣監軍務¶
　帝初即位撤内臣已而復用戎政侍郎李邦華憤亰¶
<pb:KR2m0014_WYG_123-39b>¶
　營弊壊請汰老弱虚冐而擇材力者為天子親軍營¶
　卒素驕有疑其為變者勲戚中官亦惡邦華害已蜚¶
　語日聞帝乃罷邦華代以陸完學盡更其法亰營自¶
　監督外總理捕務者二員提督禁門巡視㸃軍者三¶
　員皆以御馬監司禮文書房内臣為之於是營務盡¶
　領於中官矣崇禎十年而後兵事益急帝命亰軍出¶
　防勦皆監以中官將士益解體周延儒再入閣勸罷¶
　内操撤諸監軍亰兵班師還時營將率内臣私人不¶
<pb:KR2m0014_WYG_123-40a>¶
　知兵兵惟注名支糧買替紛紜朝甲暮乙雖有尺籍¶
　莫得而識帝屡㫖訓練然毎日不過二三百人營兵¶
　十萬倖抽騐不及玩愒佚罰者無筭十六年襄城伯¶
　李國楨總戎政内臣王承恩監督亰營明年流賊入¶
　居庸闗亰軍出禦聞礟聲潰而歸賊長驅犯闕守陴¶
　者僅内操之三千人亰師遂陥大率亰軍積弱由於¶
　占役買閒其弊實起於紈袴之營帥監視之中官竟¶
　以亡國云¶
<pb:KR2m0014_WYG_123-40b>¶
　　兵志曰崇禎二年范景文以兵部侍郎守通州上¶
　　言祖制邉腹内外衛所棊置以軍𨽻衛以屯養軍¶
　　後失其制軍外募民為兵屯外賦民出餉使如鱗¶
　　尺籍不能為衝鋒之事並不知帶甲之人豈可令¶
　　有定之軍數付之不可問有用之軍糈投之不可¶
　　知因條上清覈數事不果行¶
　¶
欽定續文獻通考卷一百二十三¶
