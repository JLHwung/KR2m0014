# -*- mode: mandoku-view; -*-
#+TITLE: 欽定續文獻通考
#+DATE: 2015-08-24 22:50:17.223397
#+PROPERTY: ID KR2m0014
#+PROPERTY: BASEEDITION WYG    
#+PROPERTY: JUAN 卷十八
<pb:KR2m0014_WYG_018-1a>¶
欽定四庫全書¶
欽定續文獻通考卷十八¶
　征𣙜考¶
　　(臣/)䓁謹按馬端臨作征𣙜考自征商闗市以暨雜¶
　　征歛䓁門阜財足用之道固已詳言之矣顧征𣙜¶
　　之法行之自古積久不能無弊宋初立法務從簡¶
　　便南渡以降諸郡稅額亦累有放免然而貪吏並¶
　　縁苛取百出私立稅場算及緡錢虚市有稅空舟¶
<pb:KR2m0014_WYG_018-1b>¶
　　有稅甚至以食米為酒米以衣服為布帛皆使納¶
　　稅蠧國剥民有不可勝言者遼置鹽鐡轉運度支¶
　　錢帛諸司金有鹽筴酒麴茶稅征商𣙜場等法元¶
　　雖取民無定而其要一本於寛故前代告緡借商¶
　　經總之制元皆無之明制府州縣有稅課司局河¶
　　泊有所諸嵗辦商稅漁課引繇契本有額至神宗¶
　　之季遂議開礦𣙜稅於是所在搜括日增嵗溢上¶
　　取一下取二官取一羣奸又取二利則歸下怨則¶
<pb:KR2m0014_WYG_018-2a>¶
　　歸上所謂利之所在害即隨之者也續考斷自南¶
　　宋寜宗迄於明代其門類仍倣馬氏之例而以見¶
　　於史志紀傳各書者依次編輯亦可藉以考其原¶
　　委而鏡其得失焉¶
　　征商(闗市/)¶
宋寜宗開禧元年六月罷廣東稅場八十一墟¶
　初闗市之征髙宗時屢經省罷其未盡者孝宗繼志¶
　悉推行之淳熙五年六月罷諸州私置稅場時知臨¶
<pb:KR2m0014_WYG_018-2b>¶
　安府吳淵乞復置西溪䓁兩處發引欄稅帝曰闗市¶
　譏而不征去城五十里之外豈可復置欄稅耶十二¶
　年給舍看詳趙汝誼乞行下省臣遇客販米不得阻¶
　遏其免收力勝錢一項自有見行約束如有違戾以¶
　喝花為名故作㽞滯者許客人赴訴監司臺省重寘¶
　憲典從之光宗紹熙三年三月罷雅州稅場五至寜¶
　宗時諸郡商稅屢與放免焉¶
理宗紹定五年三月詔京城内外免征商三月¶
<pb:KR2m0014_WYG_018-3a>¶
淳祐四年九月臺臣言嚴州及紹興蕭山䓁縣征商煩¶
苛詔亟罷之¶
寳祐二年六月罷臨安府臨平鎮稅場¶
　　秘書少監劉克荘進故事曰自漢中葉筦𣙜之法¶
　　行上而公卿下而賢良文學各持一論然公卿之¶
　　論常勝雖合賈誼董仲舒諸名儒唇敝舌腐而不¶
　　能殺其勢惟本朝則不然所用三司使如冦準蔡¶
　　齊王堯臣包拯宋祁張方平蔡襄其人平日既持¶
<pb:KR2m0014_WYG_018-3b>¶
　　賢良文學之論一旦居公卿之位終不肯背儒者¶
　　大㫖此所以異於漢也熙寜改法初猶用程顥蘇¶
　　轍為官屬其後薛向吳居厚之徒始進於是司馬¶
　　光得政内擢李常為版書外擢鮮于侁為漕臣以¶
　　救其弊元祐相業第一義也臣謂國家此一氣脉¶
　　宜迓續不宜間斷宜培養不宜㭬伐顧今天下兵¶
　　不可汰官不可省郊廟之禮不可闕掖廷之用不¶
　　可减臣非敢立髙虚之論直以理財為非也昔之¶
<pb:KR2m0014_WYG_018-4a>¶
　　理財者摧抑富商巨賈之盗利權者耳逐什一以¶
　　養口體者弗問也削弱豪家大姓之侵細民者耳¶
　　營升斗以育妻子者弗問也天地所産海之魚鹽¶
　　藪之薪蒸漆枲絺紵之百貨械器陶冶之一藝葢¶
　　販夫販婦園夫紅女所資以為命者茍操幹之無¶
　　遺則嘆愁之寜免漢算緡錢下逮末作唐為宫市¶
　　害及樵夫治世氣象不宜如此向也𣙜酤𣙜契信¶
　　有遺利今囊括殆盡弓張未弛已失利源邑困繭¶
<pb:KR2m0014_WYG_018-4b>¶
　　絲之取民受池魚之殃議者排之愈力執事者持¶
　　之愈堅踵漢廷鹽鐡之弊失先朝前軰名儒治賦¶
　　之意麟趾澤息蠆尾謗興将安取此臣觀今日事¶
　　勢損上未易言也酌中制以取之足矣裕民未易¶
　　言也捐末利以還之足矣昔陳恕令三司吏各條¶
　　茶法第為三等曰上者取利太深可行之商賈不¶
　　可行於朝廷吾用其中者其計臣之心也王旦遣¶
　　漕臣曰朝廷𣙜利至矣真大臣之言也惟詔廟堂¶
<pb:KR2m0014_WYG_018-5a>¶
　　省府亟圖之¶
度宗咸淳元年正月詔臨安免征商三月¶
　四年再免在京征商三月¶
恭帝徳祐元年二月令長吏一切勿征稅¶
遼太祖三年五月置羊城於炭山北起𣙜務以通諸道¶
市易¶
聖宗統和元年九月南京秋霖害稼權停闗征以通山¶
西糴易¶
<pb:KR2m0014_WYG_018-5b>¶
　從南京留守奏也¶
　　(臣/)等謹按遼史食貨志又載乾亨間留守司言民¶
　　艱食請弛居庸闗稅疑即紀統和元年九月事葢¶
　　統和改元即在乾亨五年六月故志猶誤仍乾亨¶
　　年號也¶
四年十一月以古北松亭榆闗征稅不法致阻商旅遣¶
使鞫之¶
十二年二月免諸部嵗輸羊及闗征¶
<pb:KR2m0014_WYG_018-6a>¶
十九年閏十一月减闗市稅¶
開㤗元年十二月貴徳龍化儀坤雙遼同祖七州始征¶
商¶
　初東遼之地自神册来附未有𣙜酤鹽麴之法闗市¶
　之征亦甚寛弛馮延休韓紹勲相繼以燕地平山之¶
　法繩之民不堪命至太平九年八月東京舍利軍詳¶
　穏大延琳䓁遂乘之以作亂¶
金世宗大定二年制院務剏虧及功酬格¶
<pb:KR2m0014_WYG_018-6b>¶
八月罷諸闗征稅止令譏察¶
　時張中彦為吏部尚書上疏曰古者闗市譏而不征¶
　今使掌闗市者征而不譏苛留行旅至披剔囊笥甚¶
　於剽掠有傷國體乞禁止之從之¶
二十年正月定商稅法金銀百分取一諸物百分取三¶
　至章宗㤗和四年言事者以物價視舊為髙除金銀¶
　則額所不能盡該自餘金銀可並𣷹一分詔從之七¶
　年三月户部尚書髙汝礪言舊制小商貿易諸物收¶
<pb:KR2m0014_WYG_018-7a>¶
　錢四分而金銀乃重細之物多出富有之家復止三¶
　分是為不倫亦乞一例收之省臣議以為如此恐多¶
　隠匿遂止從舊¶
章宗明昌元年正月勅尚書省定院務課商稅額¶
　諸路使司院務千六百一十六處比舊减九十四萬¶
　一千餘貫遂罷坊塲免賃房稅¶
八月禁止托親王公主奴𨽻占網船侵商旅¶
十月罷提㸃所賞罰制¶
<pb:KR2m0014_WYG_018-7b>¶
　尚書省奏今天下使司院務既减課額而監官増虧¶
　復有升遷追殿之制宜罷提㸃所給賞罰俸之制但¶
　委提刑司察提㸃官侵犯塲務者則論如制詔從之¶
五年増置中都等路院務¶
　陳言者乞復舊制坊塲不許惟許増置院務詔尚書¶
　省叅酌定制遂擬遼東北京依舊許人分辦中都等¶
　十一路差官按視量添設院務於二十三處自今嵗¶
　九月一日立界制可大定間中都稅使司嵗獲十六¶
<pb:KR2m0014_WYG_018-8a>¶
　萬四千四百四十餘貫自増院務後嵗獲二十一萬¶
　四千五百七十九貫凡増五萬貫有奇¶
泰和六年五月制院務課虧令運司差官監𣙜¶
元太宗二年正月定諸路課稅¶
十一月置十路徴收課稅使¶
　以陳時可趙昉使燕京劉中劉桓使宣徳周立和土¶
　貞使西京吕振劉子振使太原楊簡髙廷英使平陽¶
　王晉賈從使真定張瑜王銳使東平王徳亨侯顯使¶
<pb:KR2m0014_WYG_018-8b>¶
　北京夹谷永程㤗使平州田木西李天翼使濟南¶
　　元史耶律楚材𫝊曰太宗初即位楚材條上便宜¶
　　一十八事其一貿易借貸官物者罪之近臣愽第¶
　　言漢人無補於國可悉空其人以為牧地楚材曰¶
　　陛下将南伐軍需宜有所資誠均定中原地稅商¶
　　稅鹽酒鐡冶山澤之利嵗可得銀五十萬兩帛八¶
　　萬匹粟四十餘萬石足以供給何謂無補哉乃奏¶
　　立燕京等十路徴收課稅使凡長貳悉用士人如¶
<pb:KR2m0014_WYG_018-9a>¶
　　陳時可趙昉等皆寛厚長者極天下之選参佐皆¶
　　用省部舊人¶
六年立徴收稅課所¶
　凡倉庫院務官并合千人等命各處官司選有産有¶
　行之人充之其所辦課程毎月赴所輸納有貿易借¶
　貸者並徒二年杖七十所官擾民取財者罪亦如之¶
十一年十二月商人烏爾圖哈瑪爾撲買中原銀課二¶
萬二千錠以四萬四千錠為額從之¶
<pb:KR2m0014_WYG_018-9b>¶
　至次年正月即以烏爾圖哈瑪爾充提㸃諸路課稅¶
　所官¶
　　耶律楚材𫝊曰富人劉忽篤馬涉獵發丁劉廷玉¶
　　等以銀一百四十萬兩撲買天下課稅楚材曰此¶
　　貪利之徒㒺上虐下為害甚大奏罷之自庚寅定¶
　　課稅格至甲午平河南嵗有増羡至戊戌課銀増¶
　　至一百一十萬兩譯史安天合者謟事鎮海首引¶
　　烏爾圖哈瑪爾撲買課稅又增至二百二十萬兩¶
<pb:KR2m0014_WYG_018-10a>¶
　　楚材極力辯諫至聲色俱厲言與涕俱帝曰爾欲¶
　　搏鬭耶又曰爾欲為百姓哭耶姑令試行之楚材¶
　　力不能止乃歎息曰民之困窮将自此始矣¶
　　又楊奐𫝊曰嵗戊戌試諸道進士奐試東平兩中¶
　　賦論第一北上謁中書耶律楚材楚材奏薦之授¶
　　河南路徴收稅課所長官兼亷訪使将行言於楚¶
　　材曰僕不敏誤䝉不次之用以書生而理財賦已¶
　　非所長又况河南兵荒之後遺民無㡬烹鮮之喻¶
<pb:KR2m0014_WYG_018-10b>¶
　　正在今日急而擾之糜爛必矣願假以嵗月使得¶
　　撫摩瘡痍以為朝廷愛養基本萬一之助楚材甚¶
　　善之既至招致一時名士與之議政事約束一以¶
　　簡易為事按行境内親問監務月課㡬何難易若¶
　　何有以増額言者奐責之曰剥下欺上爾欲我為¶
　　之耶即减元額四之一公私便之不踰月政成時¶
　　論翕然以為前此漕司未之有也¶
世祖中統四年正月改諸路監𣙜課稅所為轉運司¶
<pb:KR2m0014_WYG_018-11a>¶
　至至元六年二月罷宣徳府稅課所以上都轉運司¶
　兼領改河南懐孟順徳三路稅課所為轉運司十七¶
　年六月中書左丞安塔哈等請罷江南所立稅課提¶
　舉司平章政事阿哈瑪特力爭詔御史臺選官檢覈¶
　具實以聞十九年二月改上都宣課提領為宣課提¶
　舉司二十六年正月罷甘州宣課提舉司入寜夏都¶
　轉運使司¶
是年令凡在京權勢之家為商賈及以官銀買賣之人¶
<pb:KR2m0014_WYG_018-11b>¶
並赴務輸稅入城不弔引者同匿稅法¶
　用都轉運司阿哈瑪特䓁言也至至元十九年十一¶
　月以勢家為商賈者阻遏官民船立沿河廵察軍犯¶
　者没其家仁宗元祐五年二月勅上都諸寺權豪商¶
　販貨物並輸稅課¶
　　(臣/)䓁謹按元典章中統二年六月恢辦課程條畫¶
　　十二事内一條諸犯匿稅者貨物一半沒官一半¶
　　付告人充賞但犯笞五十入門不弔引者同匿稅¶
<pb:KR2m0014_WYG_018-12a>¶
　　科斷食貨志謂是年用阿哈瑪特等言始定是制¶
　　與典章年月不同¶
至元四年九月申嚴西夏中興䓁路僧尼道士商稅酒¶
醋之禁¶
　至十二年二月遣必勒陶齊愽囉檢覈西夏𣙜課¶
七年五月定三十分取一之制以銀四萬五千錠為額¶
有溢額者别作増餘¶
　尚書省言諸路課程嵗銀五萬錠恐疲民力宜减十¶
<pb:KR2m0014_WYG_018-12b>¶
　分之一運司官吏俸禄宜與民官同其院務量給工¶
　食仍禁所司多取於民嵗終較其増損而加黜陟從¶
　之至二十年詔各路課程差亷幹官二員提㸃增羡¶
　者遷賞虧兊者賠償降黜凡隨路所辦毎月以其數¶
　申部違期不申及雖申不圓者其首領官初犯罰俸¶
　再犯决一十七令史加一等三犯正官取招呈省其¶
　院務官俸鈔於增餘錢内給之其課仍依舊例三十¶
　分取一院務官大者不過三員攅攔合千人䓁騐課¶
<pb:KR2m0014_WYG_018-13a>¶
　存設運司并提㸃官吏於管下院務取借錢物者以¶
　盗論與者同罪即應稅之物不經依例抽分使訖稅¶
　印者亦如之¶
免上都商課惟收市易荘宅等契本費¶
　尚書省言上都地里遥逺商旅往来不易宜特免收¶
　稅以優之惟市易荘宅奴婢孳畜例收契本工墨之¶
　費從之至二十年七月勅上都商稅六十分取一二¶
　十二年五月又减上都稅課於一百兩之中取七錢¶
<pb:KR2m0014_WYG_018-13b>¶
　半¶
十年四月免隆興路𣙜課三年¶
十四年七月𣙜大都商稅¶
　至十九年二月减大都稅課官十四員為十員二十¶
　年九月徙舊城市肆局院稅務皆入大都减稅徴四¶
　十分之一¶
二十年十一月鞏昌設拘𣙜課稅所¶
　諸王哲必特穆爾請於分地二十四城自設管課官¶
<pb:KR2m0014_WYG_018-14a>¶
　不從又請立拘𣙜課稅所其長從都省所定次則王¶
　府差設從之至二十三年正月罷鞏昌二十四城拘¶
　𣙜所以其事屬有司¶
禁雲南管課官於常額外多取餘錢¶
二十一年七月定稅物不得抽分本色¶
　行御史臺言應稅貨物並宜扣算寳鈔不得抽分本¶
　色違者以偷盗官物論取與同罪命中書省下部行¶
　之¶
<pb:KR2m0014_WYG_018-14b>¶
二十二年六月詔减商稅罷牙行¶
二十六年大増天下商稅¶
　增腹裏為二十萬錠江南為二十五萬錠從丞相僧¶
　格請也¶
二十七年八月禁諸人毋沮平陽太原大同宣課¶
　至二十八年二月又詔毋沮擾山東轉運使司課程¶
二十九年定諸路輸納之限不許過四孟月十五日¶
三十年五月勅僧寺邸店商賈舍止其物貨依例收稅¶
<pb:KR2m0014_WYG_018-15a>¶
三十一年詔天下商稅有增餘者毋作額¶
成宗元貞元年增上都稅¶
　用平章拉沁言也至大徳元年十月又减大都商稅¶
　嵗額為三千錠¶
大徳二年十二月定諸稅錢二十取一嵗額之上勿增¶
　至七年二月帝謂中書省臣曰比有以嵗課增羡希¶
　求爵賞者此非掊克於民何從而出自今除元額外¶
　勿以增羡作正數十月安西轉運司於常課外增算¶
<pb:KR2m0014_WYG_018-15b>¶
　五萬七千四百錠人賜衣一襲以勸其功¶
三年三月罷陕西路拘𣙜課稅所¶
七年二月减杭州稅課提舉司冗員¶
九年七月蠲晉寜冀寜今年商稅之半¶
　以累嵗被災故也¶
武宗至大三年正月禁近侍諸人外增課額及進他物¶
有妨往制¶
定稅課殿最法¶
<pb:KR2m0014_WYG_018-16a>¶
　諸色課程並係大徳十一年較定舊額元增總為正¶
　額折至元鈔作數自至大三年為始恢辦餘止以十¶
　分為率増及三分以上為下酬五分以上為中酬七¶
　分以上為上酬増及九分為最不及三分為殿所設¶
　資品官員以二週嵗為滿定稅課官䓁第萬錠之上¶
　設正提舉同提舉副提舉各一員千錠以上設提領¶
　大使副使各二員五百錠之上設提領大使副使各¶
　一員百錠之上設大使副使各一員¶
<pb:KR2m0014_WYG_018-16b>¶
四年十一月(時仁宗/已即位)勅商稅官盗稅課者同職官贓罪¶
仁宗延祐七年十一月禁京城諸寺邸舍匿商稅¶
　至㤗定帝㤗定元年四月稅僧道邸舍積貨致和元¶
　年正月禁僧道匿商稅文宗至順二年八月命宣課¶
　提舉司毋收伊特穆爾邸舍商貨稅¶
文宗天厯二年三月僧道伊嚕勒昆珠格逹實宻為商¶
者仍舊制納稅¶
　至七月遂征京師僧道商稅至順二年三月中書省¶
<pb:KR2m0014_WYG_018-17a>¶
　言宣課提舉司嵗榷商稅為鈔十萬餘錠比嵗數不¶
　登乞凡僧道為商者仍征其稅命誠為僧者仍免之¶
十月以親祀太廟禮成詔免奉元路民間商稅一年¶
　至至順三年六月又免陕西行省本年商稅¶
天厯時天下總入商稅額數¶
　大都宣課提舉司一十萬三千六錠一十一兩四錢¶
　大都路八千二百四十二錠九兩七錢上都留守司¶
　一千九百三十四錠五兩上都稅課提舉司一萬五¶
<pb:KR2m0014_WYG_018-17b>¶
　百二十五錠五兩興和路七百七十錠一十七兩一¶
　錢永平路二千二百七十二錠四兩五錢保定路六¶
　千五百七錠二十三兩五錢嘉定路一萬七千四百¶
　八錠三兩九錢順徳路二千五百七錠九兩九錢廣¶
　平路五千三百七錠二十兩二錢彰徳路四千八百¶
　五錠四十二兩八錢大名路一萬七百九十五錠八¶
　兩五錢懐慶路四千九百四十九錠二兩衞輝路三¶
　千六百六十三錠七兩河間路一萬四百六十六錠¶
<pb:KR2m0014_WYG_018-18a>¶
　四十七兩二錢東平路七千一百四十一錠四十八¶
　兩四錢東昌路四千八百七十九錠三十二兩濟寜¶
　路一萬二千四百三錠四兩一錢曹州六千一十七¶
　錠四十六兩三錢濮州二千六百七十一錠七錢髙¶
　唐州四千二百五十九錠六兩㤗安州二千一十三¶
　錠二十五兩四錢冠州七百三十八錠一十九兩七¶
　錢寜海州九百四十四錠三錢徳州二千九百一十¶
　九錠四十二兩八錢益都路九千四百七十七錠一¶
<pb:KR2m0014_WYG_018-18b>¶
　十五兩濟南路一萬二千七百五十二錠三十六兩¶
　六錢般陽路三千四百八十六錠九兩大同路八千¶
　四百三十八錠一十九兩一錢冀寜路一萬七百一¶
　十四錠三十四兩六錢晉寜路二萬一千三百五十¶
　九錠四十兩二錢嶺北行省四百四十八錠四十五¶
　兩六錢遼陽行省八千二百七十三錠四十一兩四¶
　錢河南行省一十四萬七千四百二十八錠三十二¶
　兩二錢陕西行省四萬五千五百七十九錠三十九¶
<pb:KR2m0014_WYG_018-19a>¶
　兩三錢四川行省一萬六千六百七十六錠四兩八¶
　錢甘肅行省一萬七千三百六十一錠三十六兩一¶
　錢江浙行省二十六萬九千二十七錠三十兩三錢¶
　江西行省六萬二千五百一十二錠七兩三錢湖廣¶
　行省六萬八千八百四十四錠九兩九錢¶
　　(臣/)䓁謹按元史食貨志謂天厯總入之數視至元¶
　　七年所定之額不啻百倍葢七年額止四萬五千¶
　　錠也今就志所載諸路總數計之凡九十三萬九¶
<pb:KR2m0014_WYG_018-19b>¶
　　千五百六十八錠有奇尚不及百萬然以四萬之¶
　　額而增至九十餘萬民亦何堪此苛征乎¶
順帝至元三年二月立船户提舉司十處提領二十處¶
定船户科差船一千料之上者嵗納鈔六錠以下逓减¶
　至六年二月罷各處船户提舉司¶
　　邵逺平續𢎞簡録曰元有商課又有額外課若稅¶
　　及船料又在額外課之外者¶
六年二月罷通州河西務䓁處抽分按利房¶
<pb:KR2m0014_WYG_018-20a>¶
明太祖即吳王位設宣課通課等司凡商稅三十取一¶
　初稅收官店錢至是减之改在京官店為宣課司府¶
　縣官店為通課司凡商稅三十取一收鈔及錢過者¶
　以違令論¶
洪武元年八月除書籍田器稅¶
　又命凡物不鬻於市者勿稅買賣田宅頭匹必投契¶
　本别納紙價¶
　　明史食貨志曰闗市之征宋元頗繁𤨏明初務簡¶
<pb:KR2m0014_WYG_018-20b>¶
　　約其後增置漸多行齎居鬻所過所止各有稅其¶
　　名物件析榜於官署按而征之應征而藏匿者沒¶
　　其半凡納稅地置店厯書所止商氏名物數官司¶
　　有都稅有宣課有司有局有抽分塲局有河泊所¶
　　所收稅課有本色有折色稅課司局京城諸門及¶
　　各府州縣市集多有之凡四百餘所其後以次裁¶
　　併十之七又有門攤課鈔領於有司¶
　　(臣/)等謹按是時征稅雖設而帝毎戒多取免苛征¶
<pb:KR2m0014_WYG_018-21a>¶
　　如實録所載洪武七年四月彰徳稅課司稅及蔬¶
　　果飲食畜牧諸物事聞帝曰古稱聚歛之臣甚於¶
　　盗臣正此䓁官吏也命罪之八年三月南雄商人¶
　　以貨入京至長淮闗吏留稅之既閱月而貨不售¶
　　訟於官帝聞之曰商人逺涉江湖各有所向執而¶
　　留之非人情矣且納課於官彼此一耳遲留月日¶
　　而使貨不售吏之罪也令予杖而追其俸以償商¶
　　人九年六月山西平遥縣主簿成樂秩滿来朝上¶
<pb:KR2m0014_WYG_018-21b>¶
　　其考曰能恢辦商課帝曰稅有定額若一恢辦為¶
　　能是剥削下民失吏職也州考非是命吏部移文¶
　　以訊十三年六月諭户部曰曩者奸臣聚歛稅及¶
　　&KR0655;悉朕甚恥焉(時胡惟/庸㐲誅)自今軍民嫁娶䘮祭之物¶
　　舟車絲帛之類皆勿稅其榜示天下使共周知十¶
　　九年十一月大同知府鄭彦康奏往嵗大同中納¶
　　鹽糧交易者多所以商稅日增自停中鹽後稅課¶
　　虧耗不及舊額帝命户部覈其所虧之數悉免征¶
<pb:KR2m0014_WYG_018-22a>¶
　　皆開國之善政也¶
十年三月遣中官國子生䓁覈實天下稅課司局¶
　户部奏天下稅課司局征商不如額者一百七十八¶
　處因遣中官國子生及部委官各一人覈實立為定¶
　課¶
十三年正月命稅課司局額米不及五百石者領其稅¶
於有司¶
　吏部言天下稅課司局嵗收額米不及五百者凡三¶
<pb:KR2m0014_WYG_018-22b>¶
　百六十四處宜罷之從府州縣征其課為便報可¶
十九年三月詔天下嵗觧稅課錢鈔其道里險逺難致¶
者許易金銀以進¶
　毎金一兩價鈔六錠銀一兩價鈔一錠至宣宗宣徳¶
　六年六月温州知府吳文淵言今禁用銀而温州商¶
　稅漁課仍徴銀廵攔網户辦納甚艱仍乞納鈔從之¶
　七年三月令湖廣廣西浙江商稅漁課辦納銀者皆¶
　折收鈔毎銀一兩納鈔一百貫十年正月英宗即位¶
<pb:KR2m0014_WYG_018-23a>¶
　詔諸色課程舊折收金銀者仍照例收鈔¶
成祖永樂元年免軍民常用雜物等稅¶
　凡軍民家嫁娶䘮祭時節禮物染練自織布帛及買¶
　己稅之物車船運已貨物并農用器各處小民挑擔¶
　蔬菜溪河貨賣雜魚民間家園池塘採用雜果非興¶
　販者及竹木蒲草器物并常用雜物銅錫器物日用¶
　食物俱免稅¶
七年遣御史監生於收課處𣙜辦課程¶
<pb:KR2m0014_WYG_018-23b>¶
定京城官店塌房稅¶
　初南京軍民居室皆官所給比舍無隙地商貨至或¶
　止於舟或貯城外駔儈上下其價商人病之太祖乃¶
　命於三山諸門外瀕水為屋名塌房以貯商貨其貨¶
　物以三十分為率内除一分官收稅錢再出免牙錢¶
　一分房錢一分與看守者收用貨物聴客商自賣其¶
　小民鬻販者不入塌房投稅至是令京城官店塌房¶
　照三山門外塌房例宣課分司收稅錢一分免牙搨¶
<pb:KR2m0014_WYG_018-24a>¶
　房錢二分¶
十年令廵按御史等官查所辦稅鈔有數倍増收及将¶
𤨏碎之物槩勒稅者治以罪¶
二十一年𣙜淮安諸處商稅¶
　山東廵撫陳濟言淮安濟寜東昌臨清徳州直沽商¶
　販所聚今都北平百貨倍往時宜遣人監𣙜商稅一¶
　年以為定額從之¶
仁宗洪熙元年正月增市肆門攤課鈔¶
<pb:KR2m0014_WYG_018-24b>¶
　時欲通鈔法户部尚書夏原吉䓁請於市肆各色門¶
　攤内量度輕重增納課鈔官取其昏軟者悉燬之帝¶
　是其言仍命俟鈔法通即復舊額毋為常例¶
宣宗宣徳四年始設鈔闗及收鈔官¶
　時以鈔法不通由商居貨不稅與市肆鬻販者阻撓¶
　所致乃於京省凡三十三府州縣商賈凑集地市鎮¶
　店肆門攤稅課増舊凡五倍塌房庫房店舍居商貨¶
　者騾驢車受僱装載者悉令納鈔委御史户部錦衣¶
<pb:KR2m0014_WYG_018-25a>¶
　衞兵馬司官各一員於城門察收其倚勢隠匿不報¶
　者物盡没官仍罪之舟船受僱装載者計所載料多¶
　寡路逺近納鈔於是有漷縣濟寜徐州淮安揚州南¶
　京上新河諸鈔闗量舟大小修廣而差其額謂之船¶
　料毎船百料納鈔百貫¶
　　(臣/)䓁謹按鈔闗之設自是年始自北京至南京沿¶
　　河設立鈔闗七曰漷縣臨清濟寜徐州淮安揚州¶
　　上新河至正統十一年移漷縣鈔闗於河西務景¶
<pb:KR2m0014_WYG_018-25b>¶
　　㤗元年又於湖廣金沙洲江西九江及蘇杭二府¶
　　設鈔闗成化𢎞治間沿革不一嘉靖四年鳳陽府¶
　　設正陽鈔闗前後凡十有二處皆止稅船料惟臨¶
　　清杭州兼收貨稅至萬厯時止存河西務臨清淮¶
　　安揚州蘇州杭州九江共七處此明一代鈔闗之¶
　　大畧也凡船料始時估料定稅後以估料難核乃¶
　　度梁頭廣狹為準自五尺至三丈六尺有差嘉靖¶
　　時又命以成尺為限勿科畸零焉¶
<pb:KR2m0014_WYG_018-26a>¶
六月從户部尚書郭資䓁條奏定塌房䓁納鈔例¶
　至七月御史羅亨信言臣監收在京官員軍民舖店¶
　課及塌房園圃䓁鈔俱不按月納官及有舖店積貨¶
　隠匿不報者又油房磨房磚瓦窑木植塲皆未増課¶
　請今後課鈔過期不納者令順天府兵馬司催督私¶
　匿貨物者取勘各追罰鈔一千貫油房亦如塌房例¶
　除額鈔外納鈔五百貫牛車納一百貫小車二十貫¶
　其在外州郡城市多有豪猾軍民居貨在家一如塌¶
<pb:KR2m0014_WYG_018-26b>¶
　房或就船交易俱用金銀請遣官㸃勘居貨之家毎¶
　房一間月追鈔五百貫乂於各處河岸㸃閘往来舟¶
　船載貨物者量地逺近&KR0777;貨多少毎船百料鈔或二¶
　百三百貫俱就本處有司收貯則内外鈔皆可通命¶
　户部採其可行者行之¶
六年二月蠲臨清䓁處店舍課鈔¶
　先是臨清䓁處官民家多有店舍依在京例收鈔至¶
　是侍郎曹𢎞言比有司令里老開報塌房一時畏懼¶
<pb:KR2m0014_WYG_018-27a>¶
　凡街市人户俱作停貨店舍月納鈔五百貫而實無¶
　貨停蓄民貧無鈔有鬻子女産業輸官者帝覽奏謂¶
　户部曰前欲鈔通故權令店使納鈔有司不知恤民¶
　其弊如此即勘實蠲除之又命京城及通州店房稅¶
　毎間自五百貫减至一百貫五十文至正統十四年¶
　十二月减至四十貫景㤗二年二月户部奉命議寛¶
　恤條件自宣徳年間以鈔法不通取勘民間置賣舖¶
　面及住居房屋作塌房名色納鈔今多燒燬倒壊乞¶
<pb:KR2m0014_WYG_018-27b>¶
　除免鈔貫詔如所議¶
七年三月减各處稅課額外倍罰之數¶
　詔以先因商賈阻滯鈔法加倍罰納稅課今鈔法頗¶
　通除正額外倍罰之數以十分為率减三分塌房减¶
　五分南北二京不在此例俟鈔流通再行定擬至五¶
　月思南知府張瑾奏思南稅課司嵗辦鈔一萬二千¶
　六百餘貫邉地别無出産商賈少至累民賠納近於¶
　額外再加五倍夷民貧困雖鬻子女不能辦追責急¶
<pb:KR2m0014_WYG_018-28a>¶
　則逃竄山峒乞仍舊便帝諭户部曰貴州邉郡其可¶
　以中國例之乎此葢卿䓁初議之失其悉如舊八年¶
　六月又諭户部所收課除前减免外增加之數以三¶
　分為率悉减一分九年十月以旱饑詔府州縣見收¶
　稅課及車船門攤地畝果木一應課鈔除正額外因¶
　鈔法加増者以十分為率俱免四分十年正月英宗¶
　即位詔凡課程門攤俱遵洪武舊額不得藉口鈔法¶
　妄増正統三年十月以順天府尹姜濤奏免京城小¶
<pb:KR2m0014_WYG_018-28b>¶
　車納鈔四年六月以水灾令塌房及車輛鈔貫悉减¶
　半徴收十二年三月御史聞人韺奏請停止鬻蔬載¶
　薪小車小船納鈔命户部議行¶
英宗正統元年命直省稅課司局收鈔不及三萬貫者¶
領其稅於有司¶
　從侍郎于謙請也十一年令各處稅課照永樂七年¶
　收辦其見辦課鈔比舊增多者以見辦之數為額若¶
　辦課一萬五千貫與市鎮買賣處離有司路逺及軍¶
<pb:KR2m0014_WYG_018-29a>¶
　衞相恭者復設稅課司局雲南貴州原無榷辦之處¶
　令所司收辦一年為額至天順元年又令稅課司局¶
　不及萬貫者領於有司¶
四年七月取回徐州等處收鈔官¶
　户部奏漷縣臨清濟寜徐州淮安揚州毎船百料納¶
　鈔百貫雖累减免止納四十貫然六處徴收不無重¶
　複宜革去徐州濟寜二處取回收鈔官從之十月又¶
　罷龍江大勝闗䓁處收鈔官至六年罷上新河收鈔¶
<pb:KR2m0014_WYG_018-29b>¶
　官十二年九月又以杭州知府髙安言毎船百料止¶
　納鈔二十貫¶
七年正月定在京宣課都稅二司稅鈔則例¶
　初二司收課則例不一奸弊蝟生户部主事汪㴻以¶
　為言事下順天府議定毎季縀舖納鈔一百二十貫¶
　油磨糖機粉茶食木植剪裁繡作䓁舖三十六貫餘¶
　悉量貨物取息及工藝受直多寡取稅¶
八年七月免南京各城門所收稅¶
<pb:KR2m0014_WYG_018-30a>¶
　南京守偹太監劉寜奏先是各城門徴收軍民人等¶
　騾䭾柴米諸物出入者鈔貫今鈔法通行宜盡免從¶
　之¶
九年置官房於彰義門收商稅課鈔¶
十一年復差主事一員監收臨清淮安船料鈔¶
　十二年令戸部遣主事二員𣙜辦淮安臨清商稅課¶
　鈔順天府委官一員𣙜辦張家灣宣課司商稅俱一¶
　年更代景帝景㤗元年遣主事二員監收金沙洲九¶
<pb:KR2m0014_WYG_018-30b>¶
　江船料鈔一年更代乂遣主事二員監收蘇杭二府¶
　船料鈔六年遣南京户部主事一員監收上新河船¶
　料鈔又取回河西務臨清淮揚蘇杭及九江金沙洲¶
　監收船鈔主事令各府委佐貳官一員毎嵗輸收各¶
　處廵河或廵按御史提督兼理憲宗成化二年遣主¶
　事二員監收九江金沙洲錢鈔定為則例候一年滿¶
　日各府委佐貳一員照例輪收七年復各遣主事一¶
　員於蘇杭九江河西務收鈔孝宗𢎞治十四年收回¶
<pb:KR2m0014_WYG_018-31a>¶
　臨清收鈔主事令委府州佐貳管理仍令管倉主事¶
　監督¶
十四年九月(時景帝/已即位)詔内外門攤商稅課先因鈔法增¶
額者止依洪武舊額收受¶
　次年各商稅課仍依正統時見行事例收辦時于謙¶
　柄國船料鈔毎百料减至十五貫又减張家灣及遼¶
　陽課稅之半¶
景帝景㤗二年定收稅則例依時估價直¶
<pb:KR2m0014_WYG_018-31b>¶
　凡商客鈔羅綾錦絹布及皮貨磁器草席雨傘鮮果¶
　野味䓁一切貨物依時估價直收稅鈔牙錢鈔塌房¶
　鈔若干貫及文各有差估計未盡者照相等則例收¶
　納其進塌房鈔并抽分布匹按月房鈔俱為除免¶
五年七月以鈔法阻滯仍比宣徳年例令兩京塌房店¶
舍菜果園并各色大小舖行俱减輕納鈔有差¶
　從户部請也八月給事中陳嘉猷等奏比聞户部将¶
　兩京塌房店舍菜園果株及街市各舖定為則例按¶
<pb:KR2m0014_WYG_018-32a>¶
　月輸鈔軍民人䓁俱畏納鈔艱難有将舖面闗閉不¶
　敢買賣者有将園圃𤓰蔬㧞棄而平為空地者有将¶
　果樹斫伐而减少株數者葢由舖面已納門攤鈔貫¶
　園圃亦有夏稅差徭况其間或借資本以貿易或賃¶
　房舍以開張或計利多寡而開閉之不常或天時水¶
　旱而栽種之弗遂今若通行編册按月輸鈔民實不¶
　堪况邇年来旱澇灾傷㡬徧天下惟望上鑒天變下¶
　憫民窮将各色應納鈔貫暫且停止勅部曉諭軍民¶
<pb:KR2m0014_WYG_018-32b>¶
　人䓁務令鈔與錢兼行則國用不虧下民不擾誠為¶
　兩便帝命既納門攤課鈔其菜果園及小舖行暫免¶
英宗天順元年四月命臨清船料鈔改收米以偹賑毎¶
鈔二貫折米一升¶
　至四年二月廵撫湖廣都御史白圭請将金沙洲見¶
　收船鈔改收米賑饑部議每鈔五貫折米三升從之¶
　憲宗成化六年六月以淮揚二府去年亢旱改船料¶
　鈔收米每鈔五貫折收粳粟米三升貯於近倉以偹¶
<pb:KR2m0014_WYG_018-33a>¶
　賑¶
憲宗成化元年七月詔商稅課錢鈔中半兼收毎鈔一¶
貫折錢四文¶
　三年六月又以光禄缺鈔供應命蘇杭二州丈量客¶
　船錢鈔中半兼收六年令鈔一貫折錢二文其商稅¶
　課照舊收鈔¶
是年罷蘇杭淮揚臨清九江金沙洲䓁處收船鈔料¶
　至二年十月以軍士月糧折支不給復徴湖廣金沙¶
<pb:KR2m0014_WYG_018-33b>¶
　洲江西九江船料鈔四年罷蘇杭九江金沙洲四鈔¶
　闗六年復設金沙洲鈔闗七年二月復設蘇杭九江¶
　三府鈔闗¶
五年令河西務監收船鈔官凡載官糧物并運糧河船¶
有衞所名號往回俱不在收鈔之例¶
　至孝宗𢎞治七年令河西務及各處鈔闗凡經過官¶
　民糧米剥船俱免納錢鈔¶
令京城九門并通州䓁抽分局厰例不應抽之物不許擅取¶
<pb:KR2m0014_WYG_018-34a>¶
　十五年又令九門監收錢鈔内官及各處抽分厰毋¶
　得将不應抽貨物違例抽分至嘉靖四年又令各商¶
　装載紫米并自用物件不許於抽分時一概混抽¶
七年増置蕪湖荆州杭州三處工部官¶
　自後尋遣御史至𢎞治初從給事中王敞言取回蕪¶
　湖杭州荆州三處抽分御史以府州佐貳官監收其¶
　稅十三年復遣御史¶
　　𢎞治十二年吏部尚書倪岳疏曰祖宗舊制各設¶
<pb:KR2m0014_WYG_018-34b>¶
　　鈔闗收受商稅俱委各府通判䓁官管理行之百¶
　　年雖不能無弊然課鈔亦未見其虧客商船隻亦¶
　　未見其留難葢通判䓁官職卑責重上受廵撫廵¶
　　按分廵分守等官節制少有不才隨加罪黜故非¶
　　極妄無知之人則不敢在闗生事動擾客商近年¶
　　以来改委部員出理課鈔其間賢否不齊往往以¶
　　增課為能事以嚴刻為風烈籌算至骨不遺錙銖¶
　　常法之外又行巧立名色肆意誅求船隻往返過¶
<pb:KR2m0014_WYG_018-35a>¶
　　期者指為罪狀輙加科罰客商資本稍多者稱為¶
　　殷富又行勸借有本課該銀十兩科罰勸借至二¶
　　十兩者少有不從輕則痛行笞責重則坐以他事¶
　　連船拆毁客商號哭水次見者興憐夫增課為國¶
　　雖稱聚歛猶是有名其科罰勸借者或倚稱修理¶
　　公廨或倚稱打造坐船率皆借名入已無可查盤¶
　　况此䓁官員既出部委各處廵撫官視為賓客廵¶
　　按官待以頡頏是以肆無忌憚莫敢誰何以致近¶
<pb:KR2m0014_WYG_018-35b>¶
　　来客商懼怕征求多致賣船棄業此豈祖宗設闗¶
　　通商足國裕民之初意哉伏願俯察民隠特勅該¶
　　部停止新例遵復舊制仍勅鎮廵䓁官時常糾察¶
　　各府委官如法奉行務公私兩便商民不虧庶㡬¶
　　人心快恱怨聲消弭矣¶
　　吳肅公讀書論世曰三稅官始於工部王復以京¶
　　師建公署及器用運舟費絀故增置之是年所稅¶
　　僅千金其後漸加嵗至萬金商受無窮之禍皆復¶
<pb:KR2m0014_WYG_018-36a>¶
　　作俑也¶
十五年令順天保定河間等府凡皇親公主并内外官¶
管荘僕佃人等毋許占守水陸闗隘抽分財物挾制害¶
人違者發邉衞永逺充軍¶
十六年正月户部條奏揚州蘇杭九江諸處應收船料¶
每鈔二貫折收銀一分按季觧部以偹邉用命議行之¶
　至四月又從户部奏以内庫乏鈔令九門并都稅宣¶
　課司河西務臨清淮安䓁處商稅俱徴本色一年以¶
<pb:KR2m0014_WYG_018-36b>¶
　偹賞賜支用孝宗𢎞治元年二月崇文門上新河張¶
　家灣及天下稅課司局仍錢鈔兼收除鈔闗稅課司¶
　局俱折收銀錢又令崇文䓁九門上新河張家灣臨¶
　清淮安揚州蘇州杭州劉家隔正陽鎮各稅課司局¶
　每鈔一貫折收銀三釐錢七文折銀一分觧京庫其¶
　存留者折支官軍俸糧毎銀一兩折鈔一百貫四年¶
　十一月崇文門宣課分司商稅兼收五䓁鈔九月九¶
　江鈔厰船料改收銀十一年閏十一月命揚州鈔闗¶
<pb:KR2m0014_WYG_018-37a>¶
　明年折收銀以偹造清寜宫之用十二年正月命河¶
　西務船料錢鈔通折收錢二月復以尚書倪岳言復¶
　舊制令各處鈔闗收錢鈔不許勒取生鈔髙錢以病¶
　商人武宗正徳元年五月崇文門分司商稅錢鈔亦¶
　折銀七年十月户部奏除揚州鈔闗銀専偹織造其¶
　臨清河西務淮安蘇州杭州五鈔闗俱收錢鈔九江¶
　鈔闗仍舊收銀世宗嘉靖八年十月制直省闗鈔復¶
　收銀廵按直𨽻御史魏有本奏令各鈔闗主事将經¶
<pb:KR2m0014_WYG_018-37b>¶
　過軍民船隻應納錢鈔自十月初一日始照例每鈔¶
　一貫折銀五釐每錢七文折銀一分依限觧部送承¶
　運庫自後鈔闗收銀遂為定制¶
孝宗𢎞治元年命崇文門客貨外車輛毋得搜阻¶
　御史陳瑶言崇文門監稅官以掊克為能非國體因¶
　有是命五年又令在京宣課司收商稅止照舊例不¶
　許分外搜求有傷治體¶
二月定京城商販起條納稅例¶
<pb:KR2m0014_WYG_018-38a>¶
　客商販到諸貨若係張家灣發賣者省令赴局投稅¶
　若係京城發賣者以十分為率張家灣起條三分崇¶
　文門收稅七分如張家灣不曾起條崇文門全收之¶
　　(臣/)䓁謹按王圻續考載𢎞治時商稅課鈔共四千¶
　　六百一十八萬九十貫其時每鈔一貫折收銀三¶
　　釐是四千六百餘萬貫以銀計之不過一十三萬¶
　　八千五百四十兩有奇耳又載嘉靖二十三年課¶
　　鈔共五千二百六萬八千一百九貫亦所増無㡬¶
<pb:KR2m0014_WYG_018-38b>¶
　　至萬厯後横征厚歛不可勝算斯民窮財盡而國¶
　　亦隨以多故矣¶
十六年凡橋梁道路闗津私設抽分害民者照廵按御¶
史䓁通行查革¶
武宗正徳五年十月増京城九門稅¶
　初𢎞治時九門嵗入鈔六十六萬餘貫錢二百八十¶
　八萬餘文至末年數大减至是户部覆御史李元奏¶
　九門車輛毎年納鈔三百三十萬八千二百貫錢四¶
<pb:KR2m0014_WYG_018-39a>¶
　百二十萬二千一百四十四文定為例凡増𢎞治時¶
　數倍至嘉靖三年詔仍如𢎞治初年例至萬厯三年¶
　户部奏准九門出入車䭾錢鈔數毎嵗進鈔六十六¶
　萬五千八百貫錢二百四十三萬二千九百五十文¶
　送交内府天財庫¶
十二年六月令革新設抽分厰¶
　先是十一年七月廵撫湖南都御史李充嗣言近因¶
　鎮守太監假名科歛其左右之人為弊尤多乞禁止¶
<pb:KR2m0014_WYG_018-39b>¶
　以甦民困詔從其奏至是又從御史胡文靜奏令查¶
　天下新設抽分厰所及禁約各鎮守横索助貢䓁銀¶
　未一年太監鄭璽復請設於順徳廣平工部尚書李¶
　燧依阿持兩端横征之端復起尋命中官李文馬俊¶
　之湖廣浙江抽分厰與主事中分𣙜稅¶
世宗嘉靖四年置鈔闗稽考簿¶
　户部置空白印信稽考文簿三扇發鈔闗主事收掌¶
　令逐日填寫船科商稅數差滿日将一扇存留偹照¶
<pb:KR2m0014_WYG_018-40a>¶
　一委官收執一觧部查考又御史楊&KR0156;奏各鈔闗自¶
　文到日為始委附近府州縣佐貳官一員同役查收¶
　錢鈔即将實數登簿以憑稽考差滿日有不亷敗檢¶
　者聴部指叅不待考察即時罷黜¶
四十二年令各闗嵗額定數之外餘饒悉入公帑¶
四十五年始抽淮安過垻稅¶
　時因灾傷議準過垻米麥雜糧毎石抽銀一釐名曰¶
　軍餉至隆慶四年又定脚夫挑盤過垻貨物每石脚¶
<pb:KR2m0014_WYG_018-40b>¶
　頭原得客商脚銀一釐内抽四五毫不等名曰脚抽¶
　又将過垻雜糧毎石斛夫原得斛銀一釐五毫内抽¶
　五毫名曰斛抽五年又将過垻雜糧子花麻餅每價¶
　銀十兩牙人取牙用銀五分内抽銀二分五釐名曰¶
　濟漕并軍餉共四稅每年通計不滿三萬兩萬厯八¶
　年漕運總督凌雲翼奏淮安四稅病商實由監收官¶
　交代不常廵緝人役増用太濫欲行歸併部官兼管¶
　尚書張學顔覆奏照原則例榜示商牙令管理淮安¶
<pb:KR2m0014_WYG_018-41a>¶
　常盈倉主事委官收貯作正支銷從之¶
穆宗隆慶元年十月申明九門課稅原定則例¶
　刑科孫支言九門稅課定有則例邇年倍征横索弊¶
　孔滋多宜令分屬五城御史委官監收所設監生吏¶
　典俱即裁革仍申明原定則例榜示從之¶
二年始給河西務臨清淮安揚州蘇州杭州九江各鈔¶
闗主事闗防勅書¶
　尋令鈔闗去府近者知府收觧去府逺者令佐貳官¶
<pb:KR2m0014_WYG_018-41b>¶
　收貯府庫季觧部主事掌覈商所報物數以定稅數¶
　收觧無有所與¶
神宗萬厯六年天下總入商稅額數¶
　在京九門額徴本色鈔六十六萬五千一百八十貫¶
　折色錢二百四十三萬二千八百五十文順天府嵗¶
　徴都稅司正陽門宣課司安定門稅課司徳勝門稅¶
　課分司共本色鈔十三萬七千九百五十貫折色錢¶
　二十七萬五千九百文崇文門宣課分司商稅猪口¶
<pb:KR2m0014_WYG_018-42a>¶
　牙稅條稅船稅共銀四萬三百餘兩錢一千八百八¶
　十七萬七千七百文通州張家灣宣課司及抽分麯¶
　併條稅船稅通州鹽牙稅居庸闗商稅共銀一萬六¶
　百餘兩錢二百八十八萬七千餘文永平保定河間¶
　真定順徳廣平大名䓁府商稅各鈔共六十八萬四¶
　千六百餘貫¶
　南京五城兵馬司房稅龍江闗船料石灰山闗大勝¶
　闗應天府都稅司商稅聚寳門宣課司聚寳朝陽二¶
<pb:KR2m0014_WYG_018-42b>¶
　門分司江東龍江兩宣課司商稅門攤太平門龍江¶
　龍潭三稅課局商稅門攤上元江寜䓁縣商稅(并酒/醋房)¶
　(屋/䓁)江東𤓰埠兩廵檢司共鈔一千四百八十九萬一¶
　千一百餘貫(以上俱每貫折銀六/毫閏月加鈔在外)其外又有鈔課廊¶
　紙匠營房地租銀批騐茶引所及龍江河泊所𤓰埠¶
　三&KR0412;河泊所䓁所漁課不在内安慶府商稅(□魚課/酒醋)¶
　徽州寜國二府商稅(并茶/課)池州太平蘇州三府商稅松¶
　江廬州揚州三府商稅(并魚/課)常州府商稅門攤(并酒/醋魚)¶
<pb:KR2m0014_WYG_018-43a>¶
　(課/)鎮江鳳陽兩府和州商稅淮安府滁州商稅門攤¶
　徐州商稅門攤(并酒/醋)廣徳州各色課鈔共一百五十¶
　七萬九千四十三錠四十五萬二千五百餘貫錢五¶
　十六萬七千餘文¶
　浙江布政司商稅門攤(并酒醋/魚課)䓁鈔共二百二十八¶
　萬三千四百四十三錠五貫一百七十七文¶
　江西布政司商稅銀三千五百五十兩二錢(魚課與有/□在外)¶
　湖廣布政司各色鈔二百六十九萬八千六百四十¶
<pb:KR2m0014_WYG_018-43b>¶
　一貫一百七十三文¶
　福建布政司商稅門攤(并魚/課)等鈔共二十六萬七千¶
　三百三十六錠五貫五百九文¶
　山東布政司各色鈔三百五十萬一千一百一十錠¶
　一貫¶
　山西布政司各色商稅門攤(并酒/醋)䓁課本色鈔共三¶
　十六萬一千四百八十八錠三貫一百七十五文折¶
　色鈔九百二十錠三貫(羊皮及/米在外)¶
<pb:KR2m0014_WYG_018-44a>¶
　河南布政司各色課鈔共四十萬六千八百二十錠¶
　二貫四百一文¶
　陜西布政司商稅(并酒/醋)䓁課鈔共一百七十四萬五¶
　千三百二十一貫九十一文¶
　四川布政司商稅䓁鈔五十四萬四千七百一十八¶
　貫二百四十六文(黒鉛皮硝及課米/并魚課米在外)¶
　廣東布政司額征南雄府太平橋南北抽盤商稅(并/鐡)¶
　(課/)䓁銀約四萬三千餘兩¶
<pb:KR2m0014_WYG_018-44b>¶
　廣西布政司商稅門攤䓁鈔二萬四千五百五十六¶
　錠三貫八百八十三文¶
　雲南布政司商稅門攤(并酒醋鉛鐵/銅稅魚課)䓁銀約一萬五¶
　千一百三十五兩二錢有竒各色課海&KR1684;約五千四¶
　百九十八索二十手(本色麥/米在外)¶
　貴州布政司商稅䓁鈔共一十四萬八千三百六十¶
　三貫二百九十九文¶
十一年革天下無名私設稅課¶
<pb:KR2m0014_WYG_018-45a>¶
　萬厯初令商貨進京者河西務給紅单赴崇文門倂¶
　納正條船三稅其不進京者河西務止收正稅免條¶
　船二稅至是詔兩京十三省所屬額設有印稅課外¶
　一應無名稅課令盡數除之然自隆慶以来凡橋梁¶
　道路闗津私擅抽稅㒺利病民雖累詔察革不能去¶
　也¶
　　給事中蕭彦商稅議曰商稅仿古闗市之意以佐¶
　　國用胡可已也顧法愈詳稅愈重視國初異矣他¶
<pb:KR2m0014_WYG_018-45b>¶
　　姑無論即如河西務大小貨船船户有船料矣商¶
　　人又有船銀進店有商稅矣出店又有正稅張家¶
　　灣發買貨物河西務有四外正條船矣到灣又有¶
　　商稅百里之内轄者三官一貨之来𣙜者數稅所¶
　　利㡬何而可堪此夫船料舊也條船果舊乎出店¶
　　進店可重稅乎而不落店家徑赴京賣者彼且未¶
　　嘗進店也一體徴收何名乎此萬厯八年該司郎¶
　　中之議而今因之者約所増三萬有奇而商困矣¶
<pb:KR2m0014_WYG_018-46a>¶
　　商困則物騰貴而民困矣獨奈何不一蘇之為商¶
　　民計也淮安四稅下及脚抽議者以為權宜之術¶
　　不可已矣然不可漸减耶日用米糓進出店二稅¶
　　如河西布匹通州油篓類者又不可蘇耶至於儀¶
　　真之稅既非祖制亦無重獲曩言官之疏詳矣乃¶
　　以該地方執稱軍餉之充為數㡬何不可議罷耶¶
　　諸如此類難以枚舉此商稅所當議也¶
二十四年十月始命中官𣙜稅通州¶
<pb:KR2m0014_WYG_018-46b>¶
　是後各省皆設稅使羣臣屢諫不聴¶
　　食貨志曰𣙜稅之使自二十六年千户趙承勛奏¶
　　請始其後髙寀於京口暨禄於儀真劉成於浙李¶
　　鳳於廣州陳奉於荆州馬堂於臨清陳增於東昌¶
　　孫隆於蘇杭魯坤於河南孫朝於山西邱乘雲於¶
　　四川梁永於陜西李道於湖口王忠於宻雲張□¶
　　於盧溝橋沈永夀於廣西或徴市舶或徴店稅或¶
　　専領稅務或兼領開採姦民納賄於中官輙給指¶
<pb:KR2m0014_WYG_018-47a>¶
　　揮千户劄用為爪牙水陸行數十里即樹旗建厰¶
　　視商賈懦者肆為攘奪沒其全貲負帶行李亦被¶
　　搜索又立土商名目窮鄉僻塢米鹽雞豕皆令輸¶
　　稅所至數激民變帝率庇不問¶
二十五年正月命御馬監王朝同原奏百户鄭惟明往¶
天津諸處徴收店稅賜之勅¶
　是年朝奏徴雜貨稅銀以進次年四月又進租銀二¶
　千兩七月千户宋户奏請設湖口縣稅二十七年二¶
<pb:KR2m0014_WYG_018-47b>¶
　月千户張宗仁奏徴杭嘉寜紹湖貨稅三月天津稅¶
　監馬堂奏界内舖店牙課每年再加銀二十萬兩通¶
　灣稅監張煜奏年例事竣進租銀三千三百兩有奇¶
　四月百户陳道元奏徴蘇松常鎮四府商稅每年可¶
　進五六萬兩五月千户韋夢麒奏徴湖廣荆州店房¶
　千户王宫柱奏徴河南彰徳鄧州諸處土産貨物及¶
　各馬稅課遼東稅監髙維奏進山海闗福徳店置店¶
　銀五百兩山東徴稅千户喬嵩奏徳州清寜徐州南¶
<pb:KR2m0014_WYG_018-48a>¶
　界諸處稅課每年可加銀四萬兩合原額共十萬太¶
　監李鳳奏徴廣東廣州府及太平橋海嶺䓁處稅課¶
　百户韓永受請復廣西水陸通衢并土産貨物稅課¶
　百户范蒼奏徴黄州稅課并土産名馬太監髙寀進¶
　福建稅銀百户仇世亨奏查取湖廣通省各項存留¶
　羡餘䓁銀千户何其賢奏查各省嵗額餘兩及所積¶
　無礙銀兩十二月千户陳保奏廣東原設市舶司乞¶
　賜店名徴收租銀四萬兩千户何忠奏福建八府一¶
<pb:KR2m0014_WYG_018-48b>¶
　州請設市舶舊稅二十八年正月千户王承徳奏徴¶
　廬州䓁四府州縣稅銀毎年可得四萬兩太監邱乘¶
　雲奏進四川稅課銀七千七百餘兩俱俞行之¶
　　御史葉永盛論稅使疏曰邇者礦店繁興𣙜議繼¶
　　起中使狼戾棍黨横行惟留都根本之區稍稍安¶
　　枕不意無頼武弁鄭一麟馬承恩軰復有京口儀¶
　　真獻店設榷之請供用庫副使暨禄條議沿江内¶
　　外河道有装販私鹽貨料䓁並容其統屬覺察夫¶
<pb:KR2m0014_WYG_018-49a>¶
　　自古設𣙜止於江湖要津並未連及各府州縣並¶
　　無土商土著名色馬承恩借一儀真而牽連沿江¶
　　上下借一商稅而巧立土商土著名色暨禄又從¶
　　而推廣之夫江南諸府州縣何處無河何處無水¶
　　道何處無土著何處無交易今不論内外盡歸統¶
　　屬則舉留都各府縣之河埠細及米鹽雞豕粗及¶
　　柴炭蔬果之類無物不稅無處不稅無人不稅将¶
　　縣無寜村村無寜家内外騷動貧富並擾流毒播¶
<pb:KR2m0014_WYG_018-49b>¶
　　虐寜有紀極此開闢以来所未有之暴也暨禄又¶
　　欲将韓文盛䓁給與冠帶委官名色頃者畿輔之¶
　　間假官私委已不勝擾然曰假官人猶得持其短¶
　　長彼猶隠然惴懼惟恐敗露肆害尚小今既給冠¶
　　帶将顯然以命官自居恣睢縱肆噬人白晝掠貨¶
　　通衢誰阻之者且中官藉此軰為爪牙此軰又藉¶
　　各土棍為羽翼凡十室之村三家之市有土著即¶
　　有土棍有土棍即有藉土商名色以吞噬鄉曲者¶
<pb:KR2m0014_WYG_018-50a>¶
　　是梟獍連袂而戎莾接踵也在明㫖謂不忍加派¶
　　害民然派有定制不如制者猶得以三尺議其後¶
　　此則横心取逞横口取噬更無忌憚府縣不敢理¶
　　撫按不能問上告朝廷反以為阻撓而罪之民怨¶
　　結胷哭泣徧野如是而人心不離天下不亂者自¶
　　古及今未之常聞在明㫖謂征商稅以蘇小民不¶
　　知所奏土著土商正所謂小民諱言小民駕言土¶
　　商此羣小之巧計奈之何其不察况上取一下取¶
<pb:KR2m0014_WYG_018-50b>¶
　　二官取一羣姦又取二利則歸下怨則歸上名則¶
　　朝廷䝉其垢實則羣小享其益亦何苦身歛怨而¶
　　予奸黨以刼奪之藉也乞亟停暨禄之遣仍将首¶
　　事鄭一麟馬承恩韓文盛林廷桂䓁付之法曹斬¶
　　首藁街以為凟奏之戒¶
二十六年九月廵撫天津汪應蛟請停差徴租店使以¶
蘇民困切責之¶
　至二月太常少卿傅好禮又奏抽稅事帝以好禮逞¶
<pb:KR2m0014_WYG_018-51a>¶
　臆凟擾降級調用并禁後此奏停止者大理卿吳定¶
　奏宥直臣以宣徳意復以其出位黨䕶降調邉方¶
　　給事中張問逹釐正三事疏曰一别忠侫之言以¶
　　絶禍源凡忠言毎抒於縉紳重義之軰侫言則發¶
　　於武弁嗜利之徒試檢年来奏章開河南礦者千¶
　　户仲春也千户王允䓁即相繼以各省礦奏增通¶
　　灣店者千户趙承勛也而千户馬尚仁䓁即相繼¶
　　以各省稅奏迨山澤已竭闗市已空而千户郝承¶
<pb:KR2m0014_WYG_018-51b>¶
　　爵䓁猶以各省未盡之礦稅奏於是開採𣙜稅營¶
　　身家之&KR0504;槖重直省之困傷果於大工何與公帑¶
　　何禆此媚上㒺上誘君欺君武弁之心何其私而¶
　　其言抑何侫也至輔臣部院與夫臺省之疏侃侃¶
　　然剖析礦稅二大害吐精白瀝肝胆何其忠也侫¶
　　言易入而害實易明忠言難受而益終難却故曰¶
　　别忠侫所以絶禍源也一嚴貪酷之罪以懲巨惡¶
　　我朝官員貪酷者重則配戍又重者大辟法至嚴¶
<pb:KR2m0014_WYG_018-52a>¶
　　也乃礦稅内監左右之奸如中書程守訓原奏官¶
　　陳保韋夢麒䓁嚇詐多贜以數十萬計打造金銀¶
　　器皿以數千計郡邑百姓朝廷赤子也毆傷至五¶
　　十餘命縣驛史丞朝廷職官也捶楚至一時就斃¶
　　射人手胯汩人師徒撤人廬舍掘人墳塋貪殘已¶
　　極乃奸惡劉有源挟仇嚇騙唆斃儒紳既逮問正¶
　　法而守訓䓁罪不啻十倍反從而寛之雖奉有毋¶
　　令騷擾不忍加派之㫖一切違背恣行横歛以致¶
<pb:KR2m0014_WYG_018-52b>¶
　　在在激變及今不正其刑守訓䓁之剥削攘奪将¶
　　日益甚故曰嚴貪酷所以懲巨惡也一明叅劾之¶
　　權以正國體國家設都察院道科臺省以主糾彈¶
　　司封駁此外即論公事猶為越職况中使小人乎¶
　　今陳增孫朝䓁貪心一拂飛語輙興将謂各直省¶
　　官員無大小盡由我恭劾利權無逺近盡由我播¶
　　弄自此變亂鼔煽威刼滛刑紀綱凌夷太阿倒置¶
　　尚可言國體乎所宜赫然下㫖切責治罪仍著為¶
<pb:KR2m0014_WYG_018-53a>¶
　　令庶權歸於上而羣小畏法故曰明叅劾所以正¶
　　國體也¶
三十年二月命罷各處稅使尋不行¶
　時稅使横行内外羣臣交章諫俱不聴至是儀真稅¶
　監暨禄亦言地方旱潦閭閻蕭條商民盡苦乃命𫝊¶
　諭各處礦稅織造俱行停止鎮撫司及刑部干連稅¶
　務人犯即行釋放官各復職建言諸臣俱許復用至¶
　次日司禮監田義又傳㫖開礦抽稅本因大工未建¶
<pb:KR2m0014_WYG_018-53b>¶
　帑藏空虚權宜採用各處礦稅織造俱照舊行俟三¶
　殿落成方行停止部司人犯禁候如故三十三年十¶
　二月又詔罷天下開礦以稅務歸有司嵗輸所入之¶
　半於内府半户工二部而稅使仍不撤湖口稅監李¶
　道詭稱有司固却乞如舊便遽從之又聴福府承奉¶
　謝文銓言設官店於崇文門外以供福邸户部尚書¶
　趙世卿屢疏不聴世卿又言崇文門河西務臨清九¶
　江滸墅揚州北新淮安各鈔闗嵗徴本折約三十二¶
<pb:KR2m0014_WYG_018-54a>¶
　萬五千餘兩萬厯二十五年増銀八萬二千兩此定¶
　額也乃二十七年以後厯嵗减縮至二十九年總觧¶
　二十六萬六千餘兩究厥所由則以稅使苛歛商至¶
　者少連年稅使所供即此各闗不足之數也疏入不¶
　省時九門稅尤苛舉子皆不免甚至擊殺覲吏事聞¶
　詔法司治之監豎為小戢¶
　　顧炎武日知録曰古之人君未嘗諱言財也所惡¶
　　於興利之臣者為其必至於害民也自萬厯中求¶
<pb:KR2m0014_WYG_018-54b>¶
　　利紛紛且數十年而民生愈貧國計亦愈窘然則¶
　　治亂盈虚之數從可知矣可徒求利而不以斯民¶
　　為意歟¶
四十二年四月以皇太后遺命减天下稅額三分之一¶
免近今畸零小稅¶
四十八年七月遺詔罷一切𣙜稅¶
　是月光宗未即位即遵遺詔盡蠲天下額外稅撤回¶
　稅監其派入地畝行户人丁間架者槩免之¶
<pb:KR2m0014_WYG_018-55a>¶
熹宗天啟五年户部尚書李起元請復𣙜水陸衝要依¶
萬厯二十七八年例量徴什一從之¶
愍帝崇禎二年命闗稅毎兩増一錢¶
　　(臣/)䓁謹按春明夢餘録載户部議榷額疏南北𣙜¶
　　闗有舊額有新增北新闗原額四萬天啟元年増¶
　　二萬五年増二萬共八萬兩滸墅闗原額四萬五¶
　　千天啟二年増二萬二千五百五年増二萬共八¶
　　萬七千五百兩九江闗原額二萬五千有竒天啟¶
<pb:KR2m0014_WYG_018-55b>¶
　　元年増一萬二千五百有竒五年増二萬共五萬¶
　　七千五百餘兩兩淮鈔闗原額二萬二千天啟元¶
　　年増七千六百有奇五年増一萬五千共四萬四¶
　　千六百兩揚州闗原額一萬三千天啟元年増二¶
　　千六百五年増一萬共二萬五千六百兩淮臨清¶
　　闗原額銀八萬三千八百河西務原額四萬六千¶
　　並無加増因觧不足額臨清减二萬兩河西務减¶
　　一萬四千兩崇文門原額六萬八千九百二十九¶
<pb:KR2m0014_WYG_018-56a>¶
　　兩天啟五年増二萬共八萬八千九百二十九兩¶
　　此舊額與新増之數也天啟六年以助工稅差照¶
　　正額每兩加羡餘銀一錢大工竣改為助餉每兩¶
　　止増羡餘五分至是量増五分為一錢合計八闗¶
　　共増銀五萬餘兩明季闗鈔之數大畧備矣¶
三年命闗鈔每兩復増二錢惟臨清僅半崇文門河西¶
務俱如舊¶
　時户部尚書畢自嚴議増南京宣課司稅額一萬為¶
<pb:KR2m0014_WYG_018-56b>¶
　三萬南京户部尚書鄭三俊以宣課所收落地稅無¶
　㡬請稅蕪湖以當増數自嚴遂議稅蕪湖三萬兩而¶
　宣課司仍増一萬三俊悔疏爭不能已¶
九年復議増稅課欵項¶
　至十三年増闗稅二十萬兩¶
　　日知録曰單穆公有言絶民用以實王府猶塞川¶
　　源而為潢汙也自古以来有民窮財盡而人主獨¶
　　擁多藏於上者乎此無他不知財為上下通共之¶
<pb:KR2m0014_WYG_018-57a>¶
　　財而以為一家之物也詩曰不弔昊天不宜空我¶
　　師有子曰百姓不足君孰與足管子曰與天下同¶
　　利者天下持之擅天下之利者天下謀之嗚呼崇¶
　　禎末年之事可以為永鑒也已¶
十六年七月尚書倪元璐奏門稅積弊¶
　時元璐察崇文門稅事有商人湯茂䓁訴主事朱從¶
　義苛罰情弊因訊書吏及舖商十餘人俱言每失報¶
　一紗一裙通罰全單而又倍之至餘數百者因奏凡¶
<pb:KR2m0014_WYG_018-57b>¶
　一單所開貨物多至二三千件數十商之所共也以¶
　一貨失報而重罰數千件已報不漏之稅以一人犯¶
　令而徧罰數十家同單無罪之人奸貪如此百姓安¶
　得不窮天下安得不亂又言見南中闗署有書刋碑¶
　漏貨一件通没一船貨物之半入官葢天下之為闗¶
　者皆崇文門矣乞嚴詔飭行使商賈常通道路無怨¶
　富强之事猶可為也¶
欽定續文獻通考卷十八¶
